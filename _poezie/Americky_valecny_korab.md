---
title: Americký válečný koráb
autor: Oldřich Adamec
vydal: časopis Svobodná země, 1950
---

Připlouvají, aby jako červi nenasytní   
mohly útroby země rozhlodat,   
připlouvají, aby Evropa    
jako starý vrak na dno klesla,  
připlouvají, aby lidu   
vyrazili z rukou vesla,  
připlouvají koráby válečné,   
na palubách tanky a děla,   
připlouvají pomáhat Evropě,  
aby co nejrychleji zrezivěla.

Americký důstojník,   
o zábradlí na palubě opřen,   
do dálky se dívá,  
dalekohled ohledal  
pobřeží v dáli,  
americký důstojník   
spokojeně odešel k svým plánům a mapám.

Teď stmívá se    
a nebe olověné   
nad mořem se rozeklenulo.

Na nebi není hvězd,    
jen na palubě osiřelé    
vlajka země pruhů a hvězd   
se třepotá jak pták poraněný.

Válečný koráb mlčí,    
světla jsou zhasnuta,  
koráb je jako němý.

Několik už dní americký koráb válečný, 
naložený děly a tanky,   
po moři pluje,   
jak zmije klikatí svůj směr,    
američtí důstojníci v kajutách   
mění jeden evropský přístav po druhém   
a za noci jako krysy    
vylézají z děr.

Janov, Benátky, Spezia,  
anebo snad Palermo na Sicilii?

Tam snad by bylo nejlépe,   
kdyby se pěkně v tichu vylodili...

Sytý baryton přehlušil    
ostatní hlasy.     
"Jaképak dlouhé okolky?"  
kapitán s můstku hlásí:

"Před námi pobřeží   
jak zázrak leží    
a ten zázrak je přístav Neapol."   
Válečný koráb americký    
jak zloděj v přístavu tiše zakotvil.

Několik vyplašených racků   
se dotklo bílými křídly   
přídě korábu.

Však přístav je mrtvý -     
Američtí důstojníci si šeptají:  
"To že je krásná Neapol?"

"Ne, není mrtvý," šeptají po chvíli    
američtí důstojníci rozechvěle,  
"přístav Neapol."      
V ocelových přilbách     
policisté naskákali s mol   
do malých člunů      
a u korábu přirazili. 

"Signore Americano,"    
hlásí jeden z nich,   
"až bude ráno      
váš koráb bude vyložen."    
Uznale poklepal      
otylý Yankee      
členovi bleskové Scelbovy policie   
na rameno.    
"I am sorry," řekl, "že neznám vaše jméno,   
však pochopíte tu naši cestu tajuplnou,   
my dlouho váhali jsme,   
kde tanky, děla vyložit.   
Vždyť přece znáte to:    
my chceme, aby v Itálii byl klid."

"Dobře jste udělali,   
signore Americano,   
že zvolili jste Neapol,  
nás tady k vykládání   
je celý zesílený policejní sbor."

"I am sorry," řekl zas s úsměvem   
americký důstojník,     
"že neznám vaše jméno,  
však nám že u Scelby jste,  
úplně postačí.     
Jen řekněte nám ještě,  
kdo teď tam v přístavě   
jak uragán burácí!"

Policista ztišil hlas   
a přes rty mu přešlo nesměle:

"Signore Americano,   
to ženy jsou a děti   
a přístavní dělníci neapolští."  
"Co chtějí tu v tak pozdní noci?"  
zeptal se důstojník zachmuřen.

"Signore Americano, odpusťte,   
my použili veškeré své moci   
jak přimět je ke klidu.   
Automat z Bílého domu    
dobrou službu vykonal,   
však jistější je mluva děl a tanků."  
"Já rozumím vám,     
ač neznám vaše jméno.    
Překvapení přichystali jsme   
pro vaši krásnou zem,   
byste snad nemyslili    
že vás jen krmit železem chcem.  
Dole v podpalubí naší lodě    
je náklad převzácný uložen."

"Signore Americano,    
já vidím na vašich rtech, co chcete říci:   
uhlí a pšenici veze   
vaše loď."

Yankee nasupil se    
a jeho hlas hněvem se třás':

"Copak nechápete,   
že macaroni      
a gondoly pro Benátky   
spasí vás?    
A protože jste zbožný lid,   
my přivezli jsme vám   
svíce na oltáře     
a elektrická křesla.   
Tomu, kdo nebude se chtít    
Milostivému létu podrobit."

"Signore Americano      
teď už plně chápu  
vaši pomoc    
a za Scelbu a de Gasperiho    
z plna srdce děkuji.  
Mé slovo na to,  
že do svítání    
váš vzácný náklad bude vyložen,  
to vám svatosvatě slibuji."