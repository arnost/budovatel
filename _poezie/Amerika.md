---
title: Amerika
autor:  Jan Hostáň
vydal: Haló - Nedělní noviny, 1950
---

Amerika - mocný pán   
její síla: Ku-Klux-Klan,   
její chlouba: mrakodrapy   
věznic, v nichž se rudí trápí.   
Její symbol: rolníci   
pálí pšenici.

Amerika - mocný pán.  
Letí s bombou aeroplán,  
lodi vezou samopaly,  
úředníci knihy pálí,   
smutná socha Svobody  
pláče u vody.

Amerika - mocný pán,   
boháčům dá marcipán,   
chudákům jen biče lynče    
a méně než pro podsvinče:   
chlévy, sklepy, odpadky,  
život na splátky.

Amerika - mocný pán.   
K smíchu je nám její plán!    
Nebude mít ani vindru,   
bude žebrat bez cylindru,  
až jí jednou dělníci  
přetnou dálnici.

Vzroste potom život nový   
pro roboty Morganovy,  
bez tresorů, příživníků   
bez fabrických panovníků   
život šťastný, pokojný,  
bez lynče - a bez vojny.

