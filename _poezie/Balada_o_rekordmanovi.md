---
title: Balada o rekordmanovi 
autor: Miroslav Vlček
vydal: Tvorba, 1949
---

Jmenoval se Karel   
měl na koleně záplatu   
a v tváři uhry   
ale ach     
ty oči   
ty jeho oči    
Být dívkou  
záplatu bych neviděl   
jen oči bych viděl:   
v těch byla budoucnost a sen  
v těch byla odvaha   
v těch byla moc   
dát věcem novou tvář

Jmenoval se Karel   
byl z Pankráce   
měl teprv narukovat   
a viděl už jinší věci   
než ty tři brigádníky  
toho      
co toho moc věděl   
ale moc nenadělal  
toho     
co toho moc nadělal    
ale moc nevěděl   
a toho     
kterého on zaučoval ve věcech pilníku   
a který jeho zaučoval ve věcech méně hmotných    
zkrátka        
ten první by si byl za ty dva měsíce rád   
vydělal na motorku jako ten druhý    
kdežto ten třetí tam přišel na brigádu   
a protože ten první toho moc nenadělal  
tak neměl na motorku jako ten druhý   
ale ten první zase věděl kudy na to   
aby dohonil výdělky toho druhého   
a tak      
když dostal jinou   
a dražší práci   
než ten    
co měl už na motorku   
řekl Karlovi se záplatou a uhry    
řekl Karlovi s očima vidoucíma    
že jeho čas    
by se měl znova zúkolovat

A parťák Karel   
(ty oči, bože ty oči    
které už viděly jinší lidi)    
pozval úkoláře

Ten přišel     
měl pravítko stopky a plášť     
a sotva se rozeběhla ručička   
rozeběhly se ruce s pilníkem    
srážely se zubů kolečka ostřiny   
a kolečko se otáčelo jako ručička   
a pilník běhal      
znamenaje na zubech kolečka radius   
a ručička běhala     
znamenajíc na stopkách čas   
ale pilník měl ruce rekordmana:    
protože oči už viděly jinší lidi   
protože Karel      
který měl teprv narukovat a měl    
na koleně modrou záplatu    
byl dělník uvědomělý

Dvouletka byla přede dveřmi   
a tak se stalo   
že padl starý čas    
a úkolář ještě nezastrčil   
pravítko do kapsy    
a ručička stopek   
nepopadla po tom letu ještě dech    
a už se na Karla sesypali      
...a vole... a di se... a lezeš jim do...  
a Karlovy oči    
ach ty oči ty oči    
zesmutněly   
a rekordman pilník     
podpíral nad ponkem ruku    
ruku rytíře    
jenž opřen o svůj meč před množstvím nepřátel necouvne    

Tehdy se setkaly pohledy   
Karla který zaučoval ve věcech pilníku    
a brigádníka který zaučoval ve věcech méně hmotných     
Karlovi klouzl po hrdle ohryzek    
hořkostí      
brigádník hlavu sklonil    
úctou     
a oba oněměli   
v předtuše doby      
kdy rekordmanům    
kdy rytířům bez bázně a hany    
nastane zlatý věk

A Karel odešel na vojnu    
a brigádník na fakultu  
a Karel se z vojny vrátil    
a brigádník dostudoval:

Je čas     
je čas     
zvony zvoňte světem tu zvěst    
ať dostihne všechny Karly   
jimž kdysi smutněly oči   
a hořkost ohryzkem hrála

Zvony zvoňte tu zvěst:   
je čas    
je čas   
je nový čas   

Karlové všichni    
kdekoli jste     
běda, kdo by z vás před množstvím couvl    
běda, kdo by z vás neměl vidoucí oči    
běda, kdo by z vás nebyl dělník uvědomělý    
běda, kdo by z vás zradil předtuchu němou    
běda, kdo by z vás zradil brigádníkovu úctu   
běda, kdo by z vás zradil zlatý věk

Na množství nehleďte      
nepřátel se nelekejte   
bijte, bijte, bijte   
ten starý čas

