---
title: Balada z přístaviště 
autor: Břetislav Kuželka
vydal: Orlovák - časopis zaměstnanců závodu Orel-01, České překližkárny a dyhárny, Praha, 1951
---

Znáte náš přístav? Víte kde je asi?   
Vltava si tam rusé suší vlasy    
a je tam volno, je tam vzduch a slunce.    
Tam nepřibude mužům tuku ani unce.

Tam halda kulatiny trpělivě čeká   
a vedle tiše prozpěvuje řeka,   
Je tam jak v lese.. Dřevo sladce voní   
a jeřáb na řetězy písničku si zvoní...

Tak vzhůru chlapi! Řek' jsem vám to jasně!  
Čeká tam práce a je při ní krásně!   
Ať soudruh jsi, nestraník, nebo bratr,   
ať v kanceláři jsi nebo obsluhuješ katr,   
jen když jsi zdravý, přilož ruku k dílu   
a dokaž svoji zdatnost, vtip a sílu.  
Vy všichni, kdož svůj národ máte rádi.   
vy všichni muži, staří nebo mladí,    
tady dokažte, že jste správní chlapi,  
že lenost vás v své spáry nepolapí,   
tady ukažte jak se správně maká,   
že hbitost štiky lepší je než raka.   
Ne jenom slova, čin se od vás čeká,  
vždyť chlapská práce vás snad nepoleká!

Přístav vás volá! Každého z vás hledá!   
Je vás tam třeba jak soli a chleba!   
Neotálejte! Každé chvilky škoda!   
Čeká tam na vás slunce, vzduch a voda,  
hlavně však na vás kulatina čeká,  
aby ji ve svých vlnách skryla řeka.  
Do toho chlapi! Jeden jako druhý!   
My máme dřevo, rolník traktor, pluhy.   
Do toho s chutí, s úsměvem, bez bázně!   
Napněte svaly a zaberte rázně! Hej rup!