---
title: Boj s Dněprem
autor:  J. Samuil Maršak
vydal: Krásný den (SNDK, Praha, 1956)
---

Řekl člověk Dněpru: "Hleď,  
postavím ti v cestu zeď.  
Budeš skákat    
s výšiny,  
budeš točit  
turbiny."

Řekla na to voda: "Ne!   
To se nikdy nestane!"

Do pilířů řeka dravá   
vrhá prudké příboje.  
Člověk se však s řekou dává   
do boje, do boje!

Do boje,   
stroje,  
se všech stran!   
První jde   
jeřáb    
velikán.  
A dlouhou rukou   
zdviháku   
buchary zvedá   
na háku.

Jde vrtač   
těžce jako slon   
vztekem    
se celý třese on.   
Chobotem řinčí   
ve střehu.  
Již bije do skal   
na břehu.

Jde parní bagr,  
nemá klid.         
Pořád jen musí    
v zemi rýt.   
Rýt hlavou   
mezi kamením   
a za ním   
pára,  
prach   
a dým.

Kde houpaly se plachetnice,   
zdviháky vidíš lopotit se.

Kde vítr hvízdal na rákosí,  
do auta bagr hlínu nosí.

Kde ryby dříve měly klid    
trhá teď skálu dynamit.

Na břehu Dněpru signál hoří,   
to levý břeh se rozhovoří:    
"Vyrobili jsme betonu    
tři sta třicet tři vagonů.   
Kubíků hlíny -   
těch jsme dodnes    
děvět set dvacet    
dali odvést.      
Vše v pořádku,    
všechno jde hladce.   
A co tam u vás,   
jak jde práce?"

Za Dněprem signál světlem hoří   
a pravý břeh se rozhovoří:   
"U nás    
každý exkavátor,    
každý jeřáb,  
každé auto,  
každý bagr   
v boji svém    
staví slunce   
nad Dněprem.

Ať je den,    
ať noc tu je,  
dnem i nocí,  
dnem i nocí    
dělník    
s Dněprem    
bojuje.     
Do výšky i do šíře    
rostou ze dna pilíře.

Jen ať do nich buší pěna,   
sahá jim jen po kolena."

Řekl člověk Dněpru: "Hleď,  
postavím ti v cestu zeď.      
Aby voda, kterou zdolám,    
řítila se      
v závrati,   
poháněla strojům     
kola,  
hnala vlaky   
po trati.

Aby vody   
tolik sudů    
nepřišlo již  
nazmar nám,   
pomáhalo   
dobýt rudu,   
dalo život   
továrnám.

Aby bohatl kraj    
žitem,  
uhlím,  
rudou,  
železem,   
aby naše slunce   
svitem              
rozehřálo   
celou zem.  

Aby pluhy   
elektřina   
hnala    
černou ornicí,     
aby lampy   
svítily nám   
večer    
v každé ulici!"

*přeložil Jiří V. Svoboda*