---
title: Červený květ míru
autor: František Nechvátal
vydal: Májový list KSČ, 1948
---

V slunečnou řeku splynout,  
v horoucí výdech, kterým vyrašila   
z prohlubně noci zhroucených snů síla!  
Počátek nový tepat u kovadlin,  
obsypán listím zeleného dění!  
Být křehkou vlnou v moři milionů,  
vzdor naší bídy zvednout v tvrdý příboj,  
jenž podemílá necitelnou skálu!  
V střevících větru za troufalou touhou  
na křídlech shody pospíchati z dálek  
a padat hudbou v srdce rozeznělá  
doufáním všeho, křikem nesčíslným,  
blouzněním lásky, která vyorává  
nesmírnost ještě nespatřených věcí!  
Být věrnou stráží průbojného času,  
jenž zemi tvární v požehnanou dílnu,  
kde všichni najdou pro sebe dost místa!  
Být ohněm kvasu, kterým kdosi čistí  
v pachtění lidském bolest mnohotvárnou!  
Být studnou zpěvu, kterým radost náhlá  
sestersky sladce dýchá za úsvitu!  
Vozovou hradbu staví  
pro příchod máje rukou vašich síla,  
z končiny bídy odcházíme navždy  
k oblohám modrým, v pravdivý svět živlů,  
zborcené krásy krev kde neprokvétá  
pod špínou hadrů, pod zoufalstvím zlata.  
Do trhlin světa, do zvětralých vrásek,  
kde zela propast neurvalých bojů,  
kde vládlo šero s plesnivinou stesku,  
kde píseň nikdy nevzlétla ti s klína,  
do trhlin světa, kde jen dravé šelmy  
křídly svých vášní sny tvé utloukaly,  
naprší slzy, napadá prach kostí  
a rozmetány budou propasti a hory,  
které si kupčík kupí v Manhatanech.  
Přebytku zázrak, housle zpívající  
nás budou lákat pod košaté stromy,  
kde stará trýzeň neuštkne svým jedem,  
kde mladá láska čas má na líbání.  
V tisícihlasý jásot,  
pod černým zdivem žalu vyhořelí,  
v stoupách křivdy na prach  
rozmělněni  
a stokrát smrtí promíšeni v díži  
(chutný chléb mocných) pro hostiny červů,  
k omládlým smyslům země prolínáme,  
drtivý nápor klíčení a zvratu.  
Promoklí světlem ztraceného ráje,  
rašíme z lůna nesmrtelné hlíny,  
z podhoubí země, touha na pochodu,  
sval nové krásy, červený květ míru.  
Sen strmých výšek, dílo našich mozků,  
kladiva činu masem oblékají;  
otroctvím zedrán, do praskotu zrání  
vyrostlý z bídy člověk rozkošatí.  
Vířivou písní převratných let krouží  
mladistvá vzpoura ve tmách u kořenů,  
z bezbranných poupat, z nitra žhavých věcí  
do slunce míří, vzlétá do červánků  
a rukou rána teše nad oblaky  
závratnou klenbu světlé budoucnosti.