---
title: Děti chudých
autor: Bedř. Sůvová
vydal: 1. Máj KSČ, 1929
---

Den s tisícerýma očima   
usnul. Jen v záhybech jeho kdesi,   
tam, kde jsou děti s dušema bosýma -  
okolo babičky bílé,      
anebo pod nebem někde mezi lesy:    
doma babička barví jim chvíle    
a venku děti hvězdy si nosí,       
jednu za druhou do večerní rosy      
kladou vedle sebe -                    
snesou je z celého nebe,                 
nazpět, když sečteny, pošlou je zas. -     
S měsíce potom ozve se hlas                  
harfy - David na ni hraje -                    
a pomněnky, blatouchy a sedmikrásy       
z celého velkého kraje                     
tančí a víly průsvitné se zlatými vlasy     
les vzaly do náruče                  
a bubeník za sosnou do taktu tluče.   
Hlava se dětem točí a svíjí. -      
Hrady a cowboye a rudé Indiány     
navštíví děti ve své fantasii,   
některým otvírá brány          
země, na kterou zapomněl Kolumbus...    
Och! Kráso dětských mus!      
Často však stín šedého dne     
studeně na děti dolehne:    
to táta bez práce když bývá,   
musa už na ně se neusmívá.   
Znaveně kráčí kolem nich -   
děti ji zahlédnou mamince na tvářích,  
pak do koutů všech jak si usedá    
a všude, všude jim nahlédá...   
Ne už květy, víly a rudé lidi,   
ale oči jejich vidí     
s velikou hlavou a očima hladové zvíře,    
maminky za sukni se chytilo    
a poslední másla kus vzalo si zpod talíře -   
zítra je neděle, a nic jim už nezbylo,   
a vlast jim nedá jiné,      
ani bůh, i když se modlily k němu...   
A v dětech nikdy nezahyne    
ten obraz krutý, kdy neměly co jíst!      
- - - - - - - - -        
Od zlého k zlému     
chudých dětí cesta vede.   
Na této cestě rodí se nenávist!