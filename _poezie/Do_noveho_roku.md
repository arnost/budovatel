---
title: Do nového roku
autor: Lubomír Javorský
vydal: Červený květ, kulturně politický měsíčník, 1960
---

Mám napsat novoroční báseň   
Měly by být jak sníh Tak bílá   
Měla by být jako nitro Tak jasná   
Měla by být jak lidé   
Prostá i složitá Veselá i smutná   
Mělo by jí praskat v kříži od námahy   
Měla by si být odpočinkem   
Měla by být vším I tím o čem neví

Nejsem vševědoucí   
Proto nemohu popsat co se událo   
Kteréhokoliv dne třeba v předměstí Limy   
Nebo ve vedlejší ulici   
Nejsem vyzbrojen zázračnou pamětí   
A leckdo leccos skrývá   
Důvody jsou různé

Mohu však připít Picassovu stesku   
Je přece Španěl a vládne dosud Franco   
Připíjím československému skláři   
Kterému tleskala Moskva   
Rád bych ti podal pohár vína k přípitku Glezosovi   
Do které věznice ale   
V sovětské zemi připíjím všem    
Tobě zvlášť Eljo (O tom však jiná báseň)   
Tibetským sedlákům na spálený úpis   
Mám prazdnou sklenici před vojáky generála Massu   
Jak nepřipít profesoru Heyrovskému   
Což teprve tvůrcům družic   
Vědce v Antarktidě zahřeje sklenička vodky   
Aragonovi za jeho Nesmrtelný román připíjím   
Cikánu jménem Lakatoš který se naučil číst a psát   
A ví proč pracuje a proč dobře

Půlnoci zdrž se chvíli    
Tolik jmén Tolik míst Osudů tolik   
Toto však bylo

Mám napsat novoroční báseň    
Když se lidé líbají zpravidla myslí na to   
Co bude

Nepřeju si být Julesem Vernem   
Nepřeju si být H G Welsem   
Jsem rád tím čím jsem   
A jejich fantazie kulhá před mými prostými přáními  
Má budou splněna     
A ne-li roku 1960 tak tedy příště

Komunismus má novoročních nocí bezpočet

Za všechny proto jemu    
Připíjím

