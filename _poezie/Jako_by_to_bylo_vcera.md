---
title: Jako by to bylo včera...
autor: D. D.
vydal: Paprsek Vlnapu, Brno, 1955
---

Jak by to bylo právě včera,  
co kladla jsem tě do kolébky,   
když první stíny podvečera   
nad tebou rozvěsily závoj hebký   
a tvoje drobná ústa řekla první "mama".  
Dělníci naší ulicí šli těžce z práce.  
V tom velkém pokoji jsem byla s tebou sama -   
to bylo na začátku okupace.    
Pak černým praporem jsem okna zatemnila   
a zoufale tě k srdci přitiskla,    
abych se vlastním tělem v cestu postavila     
té strašné vlně vzkypělého zla.   

Za rohem v kolejích nacisté zabíjeli,  
snad každou minutu tam někdo umíral -  
to naši lidé krváceli -   
ty v kolébce jsi ze sna zaplakal.

Pak jsi se učil říkat první větu:  
maminko, neplač, mám tě rád!     
Jiskřička naděje zasvitla tenkrát světu -   
ty stvůry nedobyly Stalingrad.

A jiskra naděje se v plamen proměnila,  
v očistný plamen záře z východu.  
Až po vrch naše srdce zaplavila   
a víru vrátila malému národu.  
Tvé drobné tělíčko zas v náručí jsem hřála,  
na jarní větvi zpíval malý pták,   
po letech jsem se prvně usmívala -   
pak rudý prapor vzlétl nad Reichstag.

Jak by to bylo právě včera,   
tak živý je ten obraz dávných let,   
sladkého dubnového podvečera,   
v kterém nám patřil celý svět.

Častuška tklivě nesla se do dálek modravých,   
snad celé hodiny k nám zněla noční tmou,  
už dávno stichl pták a skryl se ve větvích,  
ty v malé ručce tiskl jsi kytičku povadlou.

Jak rychle letí čas! Jak by to bylo právě včera,  
dal jsi mi jinou kytičku tenkráte ke Dni matek    
a v sametových stínech podvečera    
na bílé košilce ti svítil pionýrský šátek.

Pak bylo zase jaro. Přede dvěma lety   
v májovém průvodu svazáci tančili   
a stromy byly obsypány květy -   
Ty šel jsi první v modré košili     
v tom moři vklíněn - jediný můj syn.   
Víc nežli slunce zářilo ulicí vaše mládí -    
na vaší cestě neležel už stín -     
šli jste vstříc životu - ty, tvoji kamarádi!

Do taktu vašich kroků moje srdce bilo:   
jen na chvíli se zastav, světe!    
Na Fučíkově odkazu se slunce odrazilo -   
Lidé, bděte!
