---
title: Korejská vteřina
autor:  Pavel Kohout
vydal: Čas lásky a boje: verše a písně z let 1952-1954, Praha 1954
---


V zrcadle stojatých vod   
zmrtvěly snopečky rýže  
slunce
ohnivý bod  
váhalo klesat níže.
 
Jako by všechno chtělo   
svou krásu vychutnat.
 
Bůvoli přestali pít,  
básník nedopsal větu.  
Jestřáb    
hvízdavý šíp    
ustrnul v prostřed letu.
 
Prodluž se do věčnosti,  
kouzelná vteřino!
 
Třesk.  
Prší naruby:  
voda se k nebi zvedá.   
Vteřino záhuby,  
přišla jsi brzy,  
běda!   
Jestřáb se řítí k zemi   
do křídel zasažen.   
Básník je navždy němý,  
dozněla krása žen.
 
Hedvábí dívčích košil   
červenou nití prošil   
letecký kulomet.   
 
Ticho.
 
Buvoli padli,  
pijí slaměnou tříšť   
nebe se nezrcadlí  
v hladině rýžovišť.
 
Výbuchem rozbila se,   
osleplá hladina...
 
Bojujte o život,  
milenci,  
vojáci, vědci!   
Není už stojatých vod.   
Nesmí být váhavých srdcí!   
Prodlužte do věčnosti   
vteřinu života!
 
Svou náhlostí jsi všechno   
minulé zabila.