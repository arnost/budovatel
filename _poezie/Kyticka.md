---
title: Kytička 
autor: M. Červenka
vydal: časopis Vedoucí pionýrů, 1.4.1955
---

Rozkvetlá louka zlatým medem voní,  
potok ji vroubí modrou tkanicí.  
Slunce a jarní vítr vjely do ní   
a změnily ji v píseň tančící.  

Něco tam zpívá, až to uši mámí,   
někdo tam chodí travou dokola.  
To není mladý skřivan nad lukami   
a hrdlička to z lesů nevolá.

Děvuška malá se zlatými vlasy   
tu běží jako potok v kapradí.  
Kytičku trhá. Komu, komu asi?   
A kdo jí za ni tváře pohladí?

Až slunný den se skloní do večera,   
poběhne domů světlá, tančící.  
Za to, žes, táto, splnil normu včera,  
ti já a louka nesem kytici.