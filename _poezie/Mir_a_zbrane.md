---
title: Mír a zbraně 
autor: Ivo Štuka
vydal: Obránce vlasti, ústřední orgán svazu pro spolupráci s armádou, 1953
---

    vzorný minometník      

Když do zátopy kopretin  
lehne si děvče rusovlasé,  
když louka světly přelévá se,  
jak vítr šlehá do travin,

když chci mít hlavu ve květech   
a hlavu blízko její hrudi,   
když ze snění mne tiše budí   
jen její dlouhý, klidný dech,

zaslechnu od šumavských hor  
zas kulometný rozhovor.

Nechci mít v básni kulomety!  
Já se chci líbat a mít děti!

A jestli tamti nepřestanou,   
pak všichni mladí z květin vstanou,   
půjdou i děti, co jsou v parku,  
půjdou i matky od kočárků,   
i havíři, co rvou se s uhlím,   
a ne už v básni, ale v rukou   
ponese každý kulomet.

A to by hrálo, aby svět,   
ten jejich, v stínu lehlý svět  
už jednou nezanechal válek!

A ten mír bude!
A děti budou!!