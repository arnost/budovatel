---
title: Mírová
autor: Jan Pilař
vydal: Čelem k vesnici, sborník materiálu pro soubory lidové tvořivosti, Praha, Orbis, 1953
---

Tvář měkkou tiskne k svému dítěti   
dělnická matka po návratu z práce.  
A malý pionýr vypráví svojí matce,  
že jako Mičurin chce žíti pro květy.

S písničkou na rtech probouzí se ráno    
ostravský havíř, země věrný syn.  
S písničkou na rtech fárá do hlubin   
a kope uhlí pro vlast milovanou.

Náruče sena mladá družstevnice   
do žlabů vkládá v novém kravíně.  
Zahradník stojí v zimní krajině  
a v duchu vidí plody ze štěpnice.

Svazáci, stavitelé, zedníci a ženy   
stavějí továrny a nové domovy.   
Dělník se podobá smělému orlovi,  
jenž letí k dálkám nad svobodnou zemí.

A děti rostou v teplém slunci rodin,   
v blankytu pohádek o nových hrdinech.   
A chlapec děvčeti navléká prstýnek   
a potom přešťastni se bílým sněhem brodí.

Nad Hradčany radostná vlajka vlaje   
a z oken hledí moudrý hospodář.  
Teď jak se rozjasnila jeho tvář    
tisíce holubic se rozletělo v kraje.

To vše je země má a naše vlast    
uprostřed hor, zvlněných jako žita.   
A to je její lid a láska pospolitá   
jež ramena mu chrání jako plášť.

A to je její řeč, prostá jak lesů šum  
a měkká jako maminčina líc.   
A to je její lid, jenž hejnům holubic    
otevřel srdce svá i pohostinný dům.

Bude-li ale třeba, i železo má v těle  
i sílu v každém tvrdém kořeni.  
Rozžhaví srdce svá a všechny kameny   
a horkou lávou zničí nepřítele.