---
title: Nejčistší srdce 
autor: Michal Ribak
vydal: Osvěta SNB - čtrnáctideník Sboru národní bezpečnosti, 1948
---

Kluk   
asi čtyřletý     
jakoby utekl z Trnkova náčrtníku   
šel s tátou po náměstí  
a usedavě plakal

Táta   
rozpačitý a bezradný   
- kdo z velkých se vyzná v hlubinách dětského žalu -   
domlouval synovi po dobrém po zlém   
hrozil a sliboval láteřil a klel   
ale dětské slzy    
bižuterie bolesti   
se dále koulely po ducatých tvářích   
a smáčely sváteční kabátek

Náhodou šel kolem SNB   
vysoký urostlý   
s plným pochopením pro otcovské potíže  
díval se přísně na dítě   
s výše své uniformy    
a táta pochopil   
"že tě dám panu strážníkovi ať si tě odvede"   
pronesl výhružně do proudu slzí u svých kolenou   
A vskutku

Kluk zmlkl   
a vážně pátravě se zahleděl do té úřední tváře   
bůhví co v ní uviděl   
bůhví co se v něm odehrálo   
najednou se rozzářil jako lampion   
a s důvěrou   
s bezmeznou důvěrou jaké jsou schopna jen nejčistší srdce  
natáhl ruku ke strážníkovi   
vyraziv nadšené    
"jo"