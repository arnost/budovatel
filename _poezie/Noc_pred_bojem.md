---
title: Noc před bojem
autor: Alexander Bezyměnskij
vydal: Svobodná země: slovanský týdeník, 1950
---

Jde noc. Čekají stroje.  
Brzo, brzo-li   
začneme boj?    
Noc - velitel stráže,    
před bojem obchází hlídky.  
Po stovkách cest jde noc   
a otevírá neslyšně dveře.   
Obejme sovětský soustruh,  
Pohladí revolver,    
pokyne centrlesu.   
Ve střehu stojí linie budov.   
Běžící pás napjat je prudce.  
A už buchary napřáhly    
k úderu kladiv ruce.   
Těžká je bucharů ruka,     
udeřit chce se jim strašně.   
Noci, slyš!     
Tys velká jak věk.    
Začni, sirénu spusť   -
Všechno se rozběhne, zaduní, zarachotí,    
Srdce, ztiš se, ztiš!   
Ve větru stojím     
blízko dveří slévačské haly,  
do noci křičím -  
prostorem hřímá     
bojové veselé echo.  
Noci!     
Všechno je hotovo.   
Běž!     
Brzo, brzo, docela brzo   
soudružka siréna zahučí,   
Procitne traktor,   
v hrudi mu zabuší    
motoru srdce bolševické.   
Traktore! Traktore!   
soudruhu v boji!    
Nejsi jen stroj, co orá pole.   
Skutečnost dní vtělila v tebe    
naše srdce, náš pot, vůli naši.   
Naše síla v tebe se vlila,    
nápor náš, naše dni, noci naše.   
To jsi ty - a v tobě každý z nás:   
brigádník, inženýr, dělník.   
Každý šroubek, součástka každá,   
to jsme - my, to je stvoření naše.   
Tož kupředu, soudruhu, nes    
odvážný prapor našeho tempa!

    přeložil Josef Sedlák