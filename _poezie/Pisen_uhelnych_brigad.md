---
title: Píseň uhelných brigád
autor: Ilja Bart
vydal: časopis Lidová kultura, 1947
---

My jsme ti chlapi od brigády -  
my rukujeme do šachet    
na povel Gottwaldovy vlády    
jdem vydolovat nový svět!

Jdem na hraniční výspu Mostu   
(To žalář byl kdys pro předky)   
Jsme průkopníci budoucnosti,   
jsme první pluky dvouletky!

Jdem v těžkou bitvu - my to víme,    
do zemských hlubin bojovat -    
My mámu, děti opouštíme
pro mír a teplo domova.

Klec padá - štola rozšumí se   
Bagr se rozmách do šíře -    
Uhlí je nejkrásnější píseň   
brigádníka a havíře

Toť píseň bratrství a činu -    
my notujem ji do chóru:    
Uhlí je život, elektřina    
a rychlost našich motorů

K nám hledí vlast, k nám hledí Praha,   
Šumava, Tatry, řeky, vsi -    
a naše srdce - rudý kahan    
tmou v zítřek trať si proklestí...

My jsme ti chlapi od brigády,   
my spouštíme se do šachet     
na povel Gottwaldovy vlády    
za štěstí, slávu příštích let!