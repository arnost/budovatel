---
title: Pod olympijskou vlajkou 
autor: Josef Oktábec
vydal: Sportovní sláva - světové a české události ve sportu, leden-březen 1956
---

Překrásná píseň na rtech se mi choulí,   
pak vytryskne a dozní v daleku:   
dnes obeplul jsem celou zeměkouli   
na modrých křídlech lásky k člověku.

Dech milionů vál mi do perutí,   
zrak zástupů k těm křídlům vroucně vzlét',   
s bílými hnědí a s černými žlutí    
v jediném kruhu obepjali svět.

A energie hřměla z lidských dynam,   
nového lidství v dálce svítil břeh   
a z růží hlav na cestu voněly nám   
smělost i krása, síly prudký běh.

Pět světadílů svolalo své syny      
i dcery tam, kde v řeckém ohni žhnou   
mladistvá těla bitvou o vteřiny,   
motory vůlí spustí píseň svou,

kde odměnou je vlajka na stožáru   
a ryzí hrdost vlasti vzdálené,   
kdy zdraví kvete do překrásných tvarů   
v náruči chvíle bojem vzrušené.

Tam, kde se mládí světa sejde spolu    
a stiskem ruky skácí každou hráz    
zní do všech zemí od pólu až k pólu   
jak z rozhoupaných zvonů čistý hlas,

a z tisíců hrudí, slitých v jedno tělo   
hlas nejprostší, jímž atlet říci chtěl,   
aby už navždy celým světem znělo         
dunění míčů místo hřmění děl.
