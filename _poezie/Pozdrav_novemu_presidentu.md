---
title: Pozdrav novému presidentu
autor: Ilja Bart
vydal: Práce, list Revolučního odborového hnutí, 18. 7. 1953
---

První den jara… Slunce v tiché modři plane.    
Ač bolest pálí ještě v přehluboké ráně,   
oči již k zítřkům hledí gottwaldovsky.   
Dnes druhý dělník stal se prezidentem na Hradčanech,   
kormidlo vlasti převzal soudruh Zápotocký.   
To, čím je moudré hlavě statečné a věrné srdce,   
to, čím je hrdinovi meče blýskající ocel,   
to, čím je pšeničnému lánu úsvit purpurový -   
tím ve všech vítězných a slavných bitvách revoluce  
byl soudruh Zápotocký soudruhu Gottwaldovi.

Z nejčistší krve dělnické. Vykován rudým Kladnem.  
Statečný tribun lidu v stávkách, demonstracích,  
byl tvrdou pěstí třídy proti panské smečce zrádné,  
šel směle proti smrti ve hlavních a na bodácích,  
i proti dýmu z pecí v koncentrácích…

On - jeden z prvních nesl poselství mé vlasti Leninovi!   
Když nepřátelé zaplavili zemi lidu drahocennou krví,   
do ticha zazněl hlas - hlas jeho burcující:     
Na troskách světa starého se zdvihne lid - lid vítězný a nový,  
na hrobech padlých hrdinů nám vstanou noví bojovníci.

A my jsme vstali! Veď nás do slunečních roků příštích,   
ať jako krásná zahrada vlast naše porozkvete,    
ať píseň vítězného míru hřímá na všech staveništích,  
ať vstanou noví bojovníci z nových pětiletek!    

Buď naše láska k zemi Stalinově - nejryzejší kov!  
Na věčné časy gottwaldovská Praha bude sestrou Moskvy!   
Ať žije v Kremlu soudruh Malenkov!   
Ať žije na Hradčanech soudruh Zápotocký!