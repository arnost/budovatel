---
title: Práce
autor:  Marie Lišková
vydal: časopis Pletařka, závody Boženy Němcové, Teplice v Čechách, 1955
---

Když já jsem byla malá  
jinačí býval svět.  
Jedno jen bych si přála,  
by nevrátil se zpět.

Tenkrát páni vládli   
a dělník jen hlad měl.  
Z práce hned vyhodili,  
kdo se jim neklaněl.

I moje matka často   
bývala bez práce.  
Ani kus chleba nebyl,  
natož koláče.

Vždycky, když jsem si lehla,  
bych zaspala svůj hlad,   
krásný sen hned mi dala   
královna noci zdát.

A zdálo se mi o tom,   
jak víla spanilá,    
mávnutím svého proutku   
zem celou změnila.

V ní nebylo víc dětí   
bledých a hladových.   
Slyšeti bylo všude   
jen šťastný jejich smích.

Žádný muž ani žena    
nebyl tam bez práce.   
K obědu měli maso,   
k snídani koláče.

Nebylo tam chudáků,  
však ani bohatých.   
Všichni se měli rádi,  
v tváři jim sídlil smích.

I ptala jsem se víly,  
zda chtěla by k nám jít.   
Tím svým kouzelným proutkem   
i nám zem proměnit.

Tu ke mně promluvila.    
Jak krásný měla hlas   
kouzelná ona víla,   
když hladila mi vlas.

"Já jmenuji se PRÁCE.  
A ten, kdo má mě rád,  
i bez proutku si může    
zem šťastnou zbudovat.

Musí však mnoho umět,   
ne jenom hubovat.   
Musí si umět vládnout,  
i dobře pracovat.

Až naučí se každý    
zájmy své země klást   
nad svoje zájmy vlastní,   
tvá šťastná bude vlast!"

Tož, pojďme svorně všichni
budovat lepší svět,
v němž dělník pánu nemá
už víc co závidět.

