---
title: přehrada Koryčany, Po sedmi letech
autor:  Rudolf Benedik
vydal: Rozběh, závodní časopis zaměstnanců n. p. Ingstav Brno, nositele Řádu práce, 1958
---

Přehrada spojila lesnaté stráně,  
mohutným svým tělem opřela se o ně,  
v oblacích kroužící zvědavé káně...

Od lesa k jezeru jde stádo laní.   

U vody usedl milenců párek.   
On ku své dívence hlavu svou sklání,   
šeptaje:    
"Pěkný dali nám svatební dárek,   
v té vodě vykoupem své první dítě."

Rybáři záměrně spřádají plány,  
jak v hlubiny jezera spustí své sítě -    
a všichni věří v budoucnost v míru   
že bude krásná pro všechny stejně...

Od hradu Cimburka, kudy v dávných dobách   
na bujných koních rytíři projížděli   
a třesk jejich zbroje, ocelových krunýřů a dusot kopyt koní  
poddanému lidu, který neznal nic než dřinu,  
strach a hrůzu naháněli, jde řada pionýrů...

Červené šátečky proti slunci běží,   
závodí s barvou rudých polních máků,   
jásavá píseň z úst jim tryská svěží,  
radostná píseň - slováckých školáků:  
"Svět patří nám a my neochvějně   
hájiti budem toto dílo lidu,   
aby je užili bez válek - v klidu!"

Pro jeho zdraví byl postaven ten kamenný val,  
by jako pomník svým budovatelům stál    
a že nejenom z kamene, jílu a betonu,   
ale i z mozolů a potu dělníků,   
z práce, jež radostí byla, ne mukou,   
jak dříve bývalo tomu.

Od Buchlova vítr vane,     
v korunách staletých buků si šeptá,   
v řece i jezeru vlnky čeří,     
přitom se nikoho na nic neptá    
protože vítr - ten všechno ví, všude přijde,   
vše je mu známé...

Slyšíte? Slovácký vítr vám zpívá:    
"Ve chřibských lesích zázrak se stal,   
údolí krásné stalo se krásnějším!"...   
...to dělník a technik dneška krásu mu dal.

