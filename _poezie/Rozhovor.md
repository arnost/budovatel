---
title: Rozhovor
autor: František Sedláček
vydal: Lidová tvořivost, časopis pro soubory lidové umělecké tvořivosti, 1953
---

Jednou, možná za dvě generace   
soudruh pojede přednášet   
podzemní drahou, s knihou v ruce    
do Domu pionýrů.   
Bude již starý. Věru.   
Sedm křížků na šedé hlavě    
a několik let k tomu.   
Kolem něj jak věnec vlčích máků    
zasednou desítky mladých zraků   
viset mu budou na rtech - dotaz na dotaz.

O všem budou chtít hovořit, mudrci,  
o jeho dřívější práci,   
vzápětí zas   
o stavbách našich i cizích,   
o kolik kilometrů zas odehnán byl sever  
že nepolevili ve svých závazcích   
jak jemu slíbili...

A soudruh vypráví jak lidé tenkrát žili.   

Vážnost pár vrásek vykreslí kol úst,   
když začne bez úvodu:        
"Války byly hrozné, soudruzi.   
A co bylo hladu.     
Vrazi začali smrt plánovat,   
vraždu šlechtili ve zkumavkách    
a když jejich osud byl již vratký   
nemocemi dávných bájí   
v posledním chtěli boji    
dějiny vrhnout o staletí zpátky..."

"Já vím...",         
řekne nejmenší, jenž dosud jen naslouchal     
a pokračuje dál:     
"...to bylo v Koreji před jejím vítězstvím   
než vyhnali ty, kteří chtěli válku.    
O tom hovořili jsme s korejskými pionýry."    
Jak pole vlčích máků      
jarním vánkem přivedené z míry    
kruh kolem hlavami by zakýval   
a bude ticho. Co na to říkat dál.  
Taková stavba přec    
je důležitá nutná věc.    
Nebo nové methody, zlepšování   
- zkrátka poopravovat svět.   
Ale bořit? Proč? To nepochopí ani   
natož jak o tom vyprávět.

Starý soudruh se porozhlédne   
přes vyzdobený sál.      
Tomu tichu neporozumí hned. Ne.    
Ale pak přes vážnost by se pousmál   
a chvíli hledal slova:     
"Pravda -       
tenkrát byli i špatní lidé.   
Proto na špatnosti měli čas..."     
A jako když zastydí se,    
že kouskem života žil v té době    
nepatrně o málo zvýší hlas,    
rozevře zvlhlé dlaně obě     
a s úsměvem řekne dál:      
"A o čem byste chtěli, soudruzi    
abych nyní povídal?"