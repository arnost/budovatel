---
title: Šátek pro spartakiádu 
autor: Ivan Zábřežský
vydal: Klíč - časopis zaměstnanců n. p. Pozemní stavby Opava, stavomontážní závod Ostrava, 1955
---

Na rozloučenou do Prahy mi moje zlatá máma dala  
šáteček, do něhož kdysi slzy jak perly utírala,  
šáteček, jejž bída strastmi a ponížením tak strašně zalátala.  
S tím šátečkem jsem dneska mával  
na průvod krásy, bujarý a mladý,   
na živou řeku ze štěstí,   
na první směnu slavné spartakiády,   
Naproti "Repré" u bývalé Živnobanky - té konkubiny kapitálu -   
na balkoně hostů sedí řada.      
Skupinky cizinců pozorují jak dopadne    
ta naše spartakiáda.    
Řeka štěstí a krásy se valí, mohutní, zlatem se třpytí...

Jásot, radost se rozlévá do chodníků.    
Průvod bouří "Všichni svorně - v jednom šiku - budujeme republiku!"    
Za hradbou jásajících davů    
u stánku s hořčicí a buřty representant "svobody" se krmí.    
A jak se nacpal - napil -    
nadával a špičkoval...   
Na krásné počasí, veselí i vzornou organisaci.  
Popelinová košile se mu lepila  
na jeho "hladem" vypasené tělo.   
V tom znovu rány - vítězství vystřelilo dělo!   
A jásot nezná mezí jako JZD.    
Tlouštík, jemuž se prý "nevede",   
se dívá na své "zlaté časy"   
a houká milostpaní do ucha:   
"Dem domů! Do smrti máme toho dost! Zavolej děti! Jde se!"

Odešli... Jásot však zmohutněl a zvroucněl pro radost a krásu mládí.

Sevřel jsem šátek, utkaný ze slz mojí mámy    
pevněji a mával jsem a mával      
té řece štěstí, radosti a síly - na pozdrav!