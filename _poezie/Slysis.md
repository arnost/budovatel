---
title: Těm, kdo ještě spí
autor: L. Slíva
vydal: Mosilana, závodní časopis zaměstnanců n.p. Mosilana v Brně, 1961
---

Spěte jen sladce, měšťáci,  
onemocnělí intimitou.   
Vím, chcete ještě pohrát si   
s citečky pod ulitou.  
A nevidíte ve spaní   
houbový přízrak atomové smrti?   
A neslyšíte ve spaní?   
Parádemarš a bubny znovu dlažbu drtí.

Černý lid krvácí v Africe.   
Tohle se nehodí do vaší matrice,   
kterou nazýváte život.  
Vymněte z víček hnis svých dřímot! 
Vás volám také, apatici,  
spokojení i nevěřící.   
Ať můj hlas jako výbuch metanitu    
poruší ticho stalagmitů,   
květy a zeleň spálil mráz.  
Volám vás, dokud je čas.  
Probuďte se, spící!
