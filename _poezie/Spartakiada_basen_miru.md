---
title: Spartakiáda - báseň míru 
autor: Josef Oktábec
vydal: Sportovní sláva - světové a české události ve sportu, duben-červen 1955
---

Zpívejte, slova sladké mateřstiny,  
když rozehrát se chtějí housle těl  
do díků zemi s nezdolnými syny,  
o něž se zlomí každý nepřítel,

do díků těm, kdož z dálek přispěchali  
vyrvat mou vlast z propasti zániku.   
Pak pražský máj na jejich samopaly   
házel své štěstí i s vůní šeříků.

A deset roků přešlo zemí touto  
a vůně činů stoupá z člověka,  
jenž k vlasti našel nejpevnější pouto  
v té síle, která z lidu přitéká,

spartakiáda zdvihla pohár slávy          
těm silným, kteří přišli potřít hlad       
a krásu žití střeží bez únavy,               
aby se mohla v lidech rozzpívat.

Kdo umí sevřít v básníkově slově               
mámivou chvíli, kterou v očích měl,        
když rozlila se náhle po Strahově            
záplava snědých, pružných dívčích těl,

kde vzíti štětec, který zachoval by            
tu strhující bouři záchvěvů            
a zaklel by snad do nádhery malby        
sto tisíc paží, jimž je do zpěvu?

Ve vlahém vzduchu tančily nám svaly,   
úsměvu v tváři řekli jsme: jen vlaj!  
k pozdravu těm, na jejichž samopaly   
šeříky tenkrát házel pražský máj.

Objali jsme se na spartakiádě,    
překrásná, zdravá lidská rodina.   
A dny, kdy statisíce stály v jedné řadě,   
jsou z těch, na něž se nezapomíná.
