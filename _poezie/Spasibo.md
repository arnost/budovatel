---
title: Spasibo
autor: Lubomír Javorský
vydal: Červený květ, kulturně politický měsíčník, 1960
---

Jak otisk pneumatik na silnici omývané deštěm   
stále nám bude v patách vzpomínka na jedno datum,   
kdy nelidskost v mém městě dostala ultimatum,   
nelidskost krytá slovy "Gott mit uns" na opasku,   
"Arbeit macht frei" nad branou hřbitovů živých,   
Lisztem při zprávách z vůdcova hlavního stanu...

Toho dne v pětačtyřicátém strhly stalingradské kleště   
provázek zatemnění dlouhých let - oprátku světla    
a budoucnost ze startovací plochy dějin vzlétla    
s jistotou na palubě. - Letíme patnáct let!  
Garmoška veršů mých hraje dnes SPASIBO,   
které letí hnízdit na východní stranu.


