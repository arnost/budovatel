---
title: Stavba nového ústavu jaderné fysiky
autor:  Ant. Kvasnička
vydal: Rozběh, závodní časopis zaměstnanců n. p. Ingstav Brno, nositele Řádu práce, 1956
---

Znám jeden krásný koutek české země   
na pravém břehu Vltavy - nedaleko matičky Prahy,  
kde do nedávna zeleň zahrad a pestrý koberec lučin byl,  
lemován po pravé straně hájem šumivým -  
a za stříbrnou hladinou Vltavy    
po levé straně úpatím šedých skal.   
Tam na pravé straně za malebnou a čistou vískou Řeží staletý dub stál...

Tam z jara přívaly prudkých vod řeka Vltava posílala,   
bělostným květem zahrada i louka pestrým kvítím každé jaro se odívala.  
V tom krásném zákoutí milenci lásku sobě vyznávali   
i matky s dětmi do krásné přírody rády chodívaly.  
I staří lidé pokoj a klid přírody zde hledali a ptactva zpěvu naslouchali.   
Takový zde již byl zvyk a mrav   
a staletý dub mohutný jim všem šuměl na pozdrav!

Pak přišel člověk - budovatel, aby zde postavil veliké dílo,   
novou věc budoucnosti - Ústav jaderné fysiky.

Do zelených lučin i zahrad zakously se těžké zemní stroje.  
Celé kolony nákladních aut odvážely a přivážely materiály.  
Kompresory zazpívaly svou monotonní píseň a sbíječky se zaryly do tvrdých skal,   
a země se chvěla pod mocnými údery strojů a lidí.   
Vyrůstá nové dílo z pevného základu, železa a betonu.   

Člověk-technik vítězí nad překážkami,  
buduje veliké stavby budoucnosti,   
nového radostného života našeho lidu a země,   
vždyť stanuli jsme na prahu doby atomové!  

...A ten staletý dub na témže místě stojí, upravili mu okolí,  
dali mu novou pěknou zem -   
a on šumí dál svou mohutnou korunou na pozdrav všem,   
vám, vy dělníci, šoféři, mistři, technici,   
vám, vy budovatelé velikého díla budoucnosti, vám díky všem!

