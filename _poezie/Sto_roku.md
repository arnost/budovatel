---
title: Sto roků
autor: Jan Noha
vydal: Praha, 1948
---

1848

Praha se bála ticha přílišného.  
Přes Karlův most šlo jaro pevným krokem.  
Evropa vyšla z dějin lidu svého   
a volala do noci před útokem.   

A člověk vstával již    
a cítil krev svou vát,    
krev, z které vztyčil kříž  
nad čelem barikád,

nad čelem slov a mlčením,  
v němž nová mateřština    
dí zemi: Tebe zdomovím   
a vyjdeš z mého klína,

abys člověku z barikád,  
jež v sobě budoval,   
přinesla čas a nový hlad    
a vítr, jenž by vál...

A vítr, z jehož osení   
radostná zrna sklidí   
a do rukou svých rosení   
zasije věčnost lidí.

Ten úrodný rok jarem byl  
a Praha krví zmládlá    
na ústech jeho svěžích sil   
jíž včelovitě sládla,

i na ústech, co k věčnosti   
mluvila jako host...         
Šlo jaro Prahou v plnosti    
a přešlo Karlův most...


1948

Závody žijí. Jejich dělný sen,   
rukama houroucíma uskutečněn    
mění se v prostý každodenní den,   
který je chlebem svým a solí zvěčněn.

Praha už nemá ticho, jehož děs    
věštil by časům bouři krvavou.    
Praha je člověk. Práce. Pole. Les.    
Praha je čisté slunce nad hlavou.

Dějiny lidu, národa a krásy,   
jsou zrnopočtem oněch velkých dění,   
do kterých zablýskaly všechny časy.   
Dnes lid je v plán a v pevnou stavbu mění.

Závody žijí. Práce v nich a z nich.   
Přes Karlův most šly rozesmáté máje.  
Závody žijí. Jejich mladý smích    
klíčí se k branám pozemského ráje.

Praha si strhla límec barikád     
a hladí něžně mučednické věnce,   
i ten, kdo nechce, musí přivykat   
na její volnost v modré rozhalence.

Dějiny dětí, radosti a smíchu     
za ruce vedou nádraží a mosty,     
dlaničkou bijí válku, hlad a pýchu,   
pro život všech tak nekrvavě prostý.

Dějiny polí v chlebě na tvém stole,   
skřivaní píseň v každém soustu jíš    
a písní tou se proměňuješ v pole    
a nebem nad ním křídlíš se a zníš.

Ze světa v sobě vyšli jsme až k dětem,   
abychom dnes již žili zítřek svůj,   
domovu v sobě odpovíme světem   
a díme světu: Vždy v nás domovuj.


(Sto let státní tiskárny, Praha, 1948)
