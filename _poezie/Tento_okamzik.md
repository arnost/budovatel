---
title: Tento okamžik
autor: Vladimír Školaudy
vydal: Práce zpívá, sborník poesie, jež je darem Svazu čsl. spisovatelů k IX. sjezdu KSČ. Československý spisovatel, 1949
---


Z drátovny vycházejí  
točíři z konvičkami,  
hučení baterií  
jde s nimi od pecí.

S kopce se blíží tramvaj,  
mosazná tyč se leskne.  
Za chvíli rudý neon  
zazáří nad kinem.

U tratě sklánějí se   
nad betonový basén  
rozkvetlé stromy třešní  
a dětem ve svém stínu  
tvář dolíbezňují.

Stisknu vám ještě ruku  
a průhřejivě cítím  
dlaň ohebnou jak pryž.  

Snad právě v této chvíli  
zkoušejí na Urale   
průzkumné vrty v půdě.  
Anebo z doků míří   
ven cisternová loď.

Snad právě v této chvíli,  
kdy jsme tak spolu Praho,  
šlehá do římských ulic   
vztek karabinérů.

Ó věřte našim básním!

Petrolej, stávky, smilstva  
a nabodnuté hlavy  
na řeckých vinicích.

Jsem vším tak napěchován,  
až v plicích bolí mne.

U nás je ale květen   
a synthetický benzin.  
U nás je pod zenitem   
svobodný, proudný život.

Z drátovny vycházejí   
točíři s konvičkami,  
s kopce se blíží tramvaj,  
automat rozsvěcí.

Vidím stůl s vázou květin   
a vaše hezké ruce,   
skloněné nad příborem   
jak křídla holubic.

Ó věřte našim básním!

Pak i vás tato chvíle,  
jež doznívá v mé duši,  
vyladit musí, lidé,  
do světlé radosti.