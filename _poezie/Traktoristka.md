---
title: Traktoristka
autor:  Jan Pilař
vydal: Ladovák, závodní časopis zaměstnanců n.p. Lada, Soběslav, 1955
---

Bouřlivý traktor ztichl ve tvých dlaních  
na velkém dvoře strojní stanice.  
První jsi vyjela a poslední se vracíš  
s očima lesklýma jak černá zornice.

Zdravím tě, ženo, v modré kombinéze,  
provoněná jarním větrem a olejem.   
Teď jako kdyby s tebou na dvůr vjela   
široká, těžká, rozoraná zem.

Už se jí nelekáš a necítíš k ní zášť,    
jako když sloužilas před lety ve dvoru.  
Teď už tě nedusí, teď letíš jako pták    
přes pole družstevní na hřmícím traktoru.

Teď jedeš přest lány, svobodné, bez mezí,   
z kterých už boháči ujídat nemohou      
chléb lidem v pastouškách, děvečkám ve stáji    
a nuzným bezzemkům pod širou oblohou.

Teď jedeš ve slunci a vítr pročesává     
tvé vlasy smolnaté hřebenem ohnivým.    
Teď jedeš zítřkům vstříc, o kterých se ti zdává,   
když večer usínáš znavena vítězstvím.

Proto jsi přišla, jak jedna z prvních žen,   
sem mezi soudruhy do strojní stanice,  
kde v bouři traktorů se rozezpíval sen   
o příštím životě družstevní vesnice.

Proto jsi přišla a nedala ses zlomit,   
i když se smáli ti, i když ti škodili.  
V pěsti jsi svírala dvacepět černých koní,  
za tebou padaly hektary obilí.

Za tebou vstávala ze spánku celá zem,   
lidé tě slyšeli a okna otvírali.    
A přišly zástupy mladých mužů a žen,   
aby tak jako ty minulost přeorali.

Zdravím tě, ženo v modré kombinéze,  
zdravím tě, rozesmátá údernice.  
Připíjím na zdraví tvé síle a tvé něze    
a všem, kdo za tebou jedou teď na vesnice.