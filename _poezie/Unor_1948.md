---
title: Únor 1948 
autor: Vladislav Zadrobílek
vydal: Plamen míru, závodní noviny zaměstnanců Nové hutě Klementa Gottwalda, Kunčice, 1958
---

Mráz rázem přetrhl řece struny.  
Orchestry splavů před Hlávkovým mostem   
zasklívá sklenář promodralým prstem   
a studenou rukou hladí černoboké čluny.   
Je všední den.   
Tlampače zívají líně do ulice     
a v očích chodců jimž mráz ohrnuje límce  
nevyčteš napětí, které podivně  
vzrůstá od hodiny k hodině   
a pluje pod hladinou   
jak řeka pod ledem.   
Přituhuje.       
Vltavě v zádech praští kosti.    
V Dělnickém domě sedí afektovaný   
tajemník sociálně demokratické strany  
a lišácky převáží členstvo na nesprávný břeh,   
když tužkou číslo tři    
si čmárá po aktech    
triumfy své bujné obraznosti.  
Telefon.   
Sluchátko vyletí z vidlice    
a ustřihne hlas zvonku.  
Vilím. Ano, jsem na lince.   
Padá sníh. Kdo padá s ním?  
V Chotkových sadech bloudí dvojice   
a na Hradčanech svatý Vít     
zdvíhá už kohoutí hřebínek   
nad pražskou Eiffelovku.   
V zakouřeném pokojíku   
po plátně transparentu    
širokým štětcem, jenž mu v prstech kmítá   
malíř vede přímou linku   
do budoucnosti,   
jiskřivé, jako trolej elektrické dráhy   
jedoucí pod prapory ulicemi Prahy   
na konečnou stanici vítězné Aurory.   
Vltavě v zádech praští kosti.    
Dvojice v Chotkových sadech  
kreslí do sněhu své monogramy   
zatím co o překot v kuloárech   
rokují poslanci komunistické strany.   
Hlavně tlampačů už prostřelují ulice.  
Rozkazy sirén zastavují práci   
a z opuštěných dílen    
se poslední opozdilec ztrácí   
v modravé řece milic,    
která se šíří ulice řečištěm domů pod prapory vlní,   
až Staroměstské náměstí    
jak přehrada se plní   
rukama zaťatýma do pěstí     
plachtami vzdutých transparentů    
a nad tím vším širým mořem se neúprosně vzpíná    
devátá vlna Husova monumentu.    
Zamrzly už vozy elektrické dráhy.   
Milenci přestali bloudit   
v zasněženém sadě   
a stojí v jedné řadě   
lidského zástupu podobného vlně     
když Klement Gottwald v beranici   
se objevil na tribuně.    
Vltavě naposled    
zapraštělo v zádech.    
S praskotem pukl starý led   
a zatím co kra se na kru kladla   
sešli se ve ztichlých kuloárech  
proradní ministři naposled   
a chystali zavazadla.  
Jdu ulicí.  
Celá Praha mně tančí na víčkách!   
Buďte sbohem, vy špatní počtáři!  
Vltava jako v předjaří    
vyhrává vítězně doprovod   
zástupům, které překročily práh   
a daly se bez nich na pochod.     