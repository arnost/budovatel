---
title: Únorová noc
autor: Ivan Skála
vydal: Rudé právo, 1958
---

Jako by to byl první sníh,  
rozpačitě se snášel k zemi.  
Kročeje nohou dělnických  
v něm psaly svými podešvemi.

Řeč vázla na prostydlých rtech   
a bděly dílny, bděly dvorky…  
A zatím kdos na plotě Čech  
lůj hrůzy chystal pro sýkorky.

V ten den, v ten únorový den  
chtěl běsnou rukou zastaviti,  
co stoletím se světle řítí,  
půl skutečnost, půl dosud sen.

Vždyť dávno štětcem z chlupů hyen  
už pokoušel se přeškrtnout,  
co z hlubin věků vynes Říjen,  
čím prozářil zde každý kout.

Byl mráz… Ten kdosi za záclonou   
teď větřil vítr od Bavor   
a číhavě se sunul onou  
nocí, v níž rozhodnout chtěl spor.

Už dělili se… Výhru v klínu,  
mozky vyhřáté nadějí…   
A tu je přived na mizinu   
krok skřípající v závěji.

Krok nás, nás, kteří nad tím bděli,   
co stavěli jsme na troskách,  
co laskal v tu noc pohled, vřelý   
jak čaj v odřených termoskách.

Ten lid, to nebyl Diogenes   
schoulený stoicky do sudu.  
On právě v těchto chvilich přenes   
z nejistých ramen osudu

zem, již nedostal darem shůry,   
na pevné svalstvo plecí svých…

Jak prsty do klaviatury   
do ulic vpadal sníh a sníh…