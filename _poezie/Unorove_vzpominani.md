---
title: Únorové vzpomínání
autor:  Josef Husovský
vydal: Vesnické noviny Rozvoj Židlochovicka, 1959
---

Jak tažný pták přes moře azurové   
v předtuše jara letí v naši zem,  
tak vzpomínky na chvíle únorové   
vrací se tiše do srdcí nám všem.

A byť to bylo jedenáct již roků,   
jsou stejně živé, silou kypící,    
jak byla píseň, jejíž každou sloku    
pěl hrdý lid, jda pražskou ulicí.

Jsou stejně čisté v památné chvíli   
jak sněhové vločky z nebes polštáře,   
jež usedaly jako motýl bílý    
soudruhu Gottwaldovi do tváře.

Jsou stejně silné jak dělníků pěsti,  
jež k přísaze se slavné zvedly v ráz,   
když semknuti jsme stáli na rozcestí   
v památný tenkrát únorový čas.

Jsou stejně žhavé jako byla touha    
zachránit naší vlasti čistý štít,   
který nepřátel okupace dlouhá    
nemohla ani stínem poskvrnit.

Jsou stejně sladké jako úsměv matky,   
pro jejíž děti celý národ vstal,  
aby jim naší země drahé statky   
pro věčné časy čestně zachoval.

Aby jen ony byly u nás pány    
a mohly žít bez strachu z války běd,    
v radosti jen nad rozkvetlými lány,   
jež nedají nikomu hladovět.

Jak tažný pták přes moře azurové   
přilétá každým rokem v naši zem,   
nechť vzpomínky na chvíle únorové   
vždy navrací se do srdcí nám všem.

Abychom stále, třeba po staletí  
jak tenkrát v slavný únorový čas,  
dovedli bít se za národa štěstí,   
za nový svět, za život plný krás!



