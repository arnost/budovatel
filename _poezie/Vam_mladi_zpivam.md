---
title: Vám mladí zpívám!
autor: Josef Husovský
vydal: Vesnické noviny Rozvoj Židlochovicka, 1959
---

Vám, mladí, zpívám prostinkou jen píseň   
vytrysklou z hloubi srdce v pravý čas,   
aby až slovem svým k vám rozezní se,  
letěla k srdci každičkého z vás.

Vám, mladí, zpívám vlasti melodií,   
jež jako matka na vás myslí jen,   
protože dnes už vaše ruce vijí   
věnec, jímž národ bude ověnčen.

Vám, mladí, zpívám písní našich polí,   
jež z vaší práce plodů dají dost,  
aby již nikdo se žebráckou holí   
nemusel prosit o holou jen kost.

Vám, mladí, zpívám písní budování,    
chorálem hutí i továrních hal,    
by každý z vás jak my kdys bez váhání   
celé své srdce s radostí jim dal,   
by každý z vás dal jarou svoji sílu,   
svůj mladý elán i své lásky cit   
vlasti a budovatelskému dílu,   
z nějž celý národ v štěstí bude žít.

Vám, mladí, zpívám píseň plnou jasu,   
aby vás hřála jako slunný den,  
v němž tiše šumí moře žitných klasů   
pod nebem modrým jako vzkvetlý len,  
aby vám dala napít z vlasti slávy   
než vykročíte do života bran...   
Zvedněte všichni hrdě svoje hlavy,  
nedbejte lání z nepřátelských stran,  
buďte jak z žuly, milujte svou práci,  
bez pesimizmu jděte žití vstříc,  
starý řád světa jako sen se ztrácí    
a nový je nám bližší víc a víc,   
věřte jen straně a dělnické třídě,  
jež dost má přátel širém na světě,  
kteří dovedou plout až k Antarktidě  
či vztáhnout ruce k dálné planetě,  
kteří nám dali celé svoje srdce   
jak bratr bratru pro věčný již čas   
a kteří s námi půjdou ruku v ruce   
vydobýt světu život plný krás...

Vám, mladí, zpívám prostinkou jen píseň  
vytrysklou z hloubi srdce v pravý čas,  
aby až slovem svým k vám rozezní se,  
letěla k srdci každičkého z vás,  
abyste je své vlasti navždy dali,  
by každý z vás tak jak my ji měl rád!

Vám, mladí, zpívám, abyste se stali   
novou a silnou směnou našich řad!


    Okresní konferenci ČSM věnuje Husovský