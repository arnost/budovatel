---
title: Veliký Říjen
autor: Josef Husovský
vydal: Vesnické noviny Rozvoj Židlochovicka, 1959
---

Jak je to dávno, přes čtyřicet roků,  
kdy rozhodný boj v ruské zemi vzplál!   
Aurory výstřel zahřměl do útoku   
na poslední již nepřátelský val,  
za jehož hradbou byly plné stoly,  
radost a pravé lidské lásky svět,   
v němž neznámým je se žebráckou holí    
od města k městu jít a hladovět,   
kde země svoje bohatství a plody   
jak matka dává spravedlivě všem,  
kde místo hrůz otrocké nesvobody   
je lidské štěstí všude domovem.

Jak je to dávno, přes čtyřicet roků,  
kdy ruský lid do rukou vládu vzal!   
Nadšení vystřídalo slzy v oku   
a šťastný úsměv ve tvářích všem hrál,  
stamilióny rukou do svých dlaní   
kladiva vzaly, pluhy, traktory,  
zem celá zněla písní budování    
všem dávným nepřátelům navzdory,  
do netušené rozkvétala krásy   
jak čarokrásný pohádkový květ,   
jímž sovětský lid pro věčné již časy   
ozdobil k lepším zítřkům jdoucí svět.

Jak je to dávno, přes čtyřicet roků,  
kdy ruský národ volně začal žít!   
Aurory výstřel zní však do útoku,  
jak před lety a věčně bude znít,   
neboť je třeba pokračovat v boji   
proti nového světa kletbám všem,   
až všechno lidstvo svoje síly spojí    
a štěstí nebude již pouhým snem,  
až místo války bratrství jen pravé    
chorálem lásky rozezpívá kraj   
a úsměv v líci jako slunce žhavé    
promění každý den náš v slunný máj.

Jak je to dávno, přes čtyřicet roků,   
kdy Sovětský stát cestu nastoupil    
podoben řece nejprudšího toku,   
jíž zastavit dost nikdo nemá sil,   
za cílem svým jak řeka k moři spěje   
a slaví jeden úspěch za druhým,   
plníce listy slávy epopeje   
práce a vědy hrdým vítězstvím,   
neboť tu štěstí rodí země celá    
a srdce plní radost bezmezná,   
vždyť na Měsíc až, dnes už doletěla   
sovětské země vlajka vítězná.

Jak je to dávno, přes čtyřicet roků!  
Každý však na to vzpomene si rád,  
vždyť Sovětský svaz s námi bok po boku   
usiluje o nový světa řád,    
o nový život, o lásku a víru   
ve šťastný zítřek národů všech mas,  
abychom všichni mohli žít jen v míru,   
ve světě plném nepoznaných krás...    
Kéž po staletí plamen revoluce    
dál plní srdce světa národů,   
abychom všichni spolu ruku v ruce    
mohli dát všemu lidstvu svobodu.