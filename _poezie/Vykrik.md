---
title: Výkrik
autor:  Ivan Teren
vydal: Slová z ocele, k oslavám Slovenského národného povstania – Bratislava, Práca, 1948
---


Však táto vojna mala skončiť a ešte predsa nekončí  
zatíchlo vresovište smrti a padá slnko do očí   
lámu sa dýky hriešnych drápov a kujú traktor fabriky  
po cézarovi berie vládu robotník peter veliký

i keď sa zdá, že odtrúbili neprišiel ešte čas   
aby sa kolá roztočily zahrmel sirén hlas  
mohutný kolos živiteľov tá robotnícka veľrieka   
ešte má smútok v svojej duši ešte nám stále narieka

a preň sa vojna neskončila a ani sa prv neskončí   
kým nenasbieraš dosť slín v duši aby si napľul do očí   
ropuchám panským z bahna bánk a grófskych močarísk   
treba to aby nevidely ako sa vyláme ich pysk

na chlebe tvrdom robotníka pečenom v ich pekárňach  
aby im zľadovely oči až naháňať ich začne stran    
strach pred účtami pred odplatou strach z vlastných mánií   
z toho čo všetko udupaly a koľko slabých skántrily

až potom táto vojna skončí po spravodlivej odplate  
keď v dušiach ľudí ožije to čo rodí sa na plakáte   
že dýky gangsterov zlámané sú radosťou hučia fabriky   
lebo v nich padol pyšný cézar a vládne peter veliký