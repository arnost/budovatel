---
title: Zamilovaný staršina
autor: Pavel Kohout
---

<em>in: Tři knihy veršů</em>
<p>
<br>Setkali se při muzice
<br>- tím náš příběh začíná -
<br>ona byla soustružnice,
<br>om byl mladý staršina.
<br>Stalo se to na vesnici
<br>při družstevní veselici,
<br>tra la la la lalala,
<br>ves je na ples pozvala.
<p>
<br>Mnohé předtím dívky, dámy,
<br>snažily se velice
<br>staršinovo srdce zmámit,
<br>zaujmout v něm pozice.
<br>Ale srdce dělostřelce,
<br>to nesedí v hrudi mělce,
<br>tra la la la lalala,
<br>žádná mu ho nevzala.
<p>
<br>Při téhle však srdce jihne -
<br>vynikala nad všecky.
<br>A staršina zahájil hned
<br>útok dělostřelecký;
<br>požádal ji za chviličku
<br>o procházku při měsíčku,
<br>tra la la la lalala,
<br>a ona to přijala.
<p>
<br>Byla noc tak jasná, hvězdná,
<br>jakou zná jen vesnice.
<br>V rozhovoru rychlost řezná
<br>zatlačila houfnice.
<br>Staršinu už přešla pýcha,
<br>ona mluví, on jen vzdychá,
<br>tra la la la lalala,
<br>tak mu učarovala.
<p>
<br>Dnes jí píše, zítra zase,
<br>pozítří zas nanovo,
<br>až to připomíná časem
<br>spíše palbu bubnovou.
<br>Listonoši v její čtvrti
<br>už ho nenávidí k smrti,
<br>tra la la la lalala,
<br>tak je láska uhnala.
<p>
<br>Přijde-li řeč na staršinu,
<br>hned se směje brigáda,
<br>že to takhle vždycky, inu,
<br>s útočníkem dopadá,
<br>že ta mladá soustružnice,
<br>kučeravá krasavice,
<br>tra la la la lalala,
<br>dělostřelce zajala.<BR>
