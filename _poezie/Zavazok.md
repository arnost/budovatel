---
title: Záväzok
autor:  Andrej Sarvaš
vydal: časopis Československý svět, 1950
---

Odvtedy, ako sum ju zapálil,   
nevyhasla.  
V máji tomu bude pamätných päť rokov.  
Len čo som prišiel z hôr,  
do kúta potichu odložil automat,   
nad hlavnú bránu pribil ovenčenú viechu,   
zapálil som pec, aby ľudia vedeli -   
Ján Klesniak, kurič v tehelni na Kalníku žije,   
tehelňa žije,   
ružovým plameňom vo dne v noci svieti   
a moje oči s ňou.   
Voľakedy v lete horievala a potom zhasla   
na celú zimu.   
Ale dnes, dnes je sezóna stále.  
Čím ďalej viacej ohňa treba.

Povedal som si: toto je aj moja tehelňa,   
som jej srdce, oči.   
Vidím a cítím, či oheň bledne,   
ružovejú tehly.

Kalník je v chotári obce Kramnička,   
v ňom našli masové hroby.   
Päťstotridsaťšesť mužov a žien zahynulo.  
Porátajte.   
Tisícsedemdesiatdva rúk.   
Ako by ich bolo treba pre našu tehelňu,   
uhlie hádzať do pece,   
tehly nakladať na autá,  
na stavby vynášať, murárom podávať.

Povedal som a je nás veľa takých,   
čo sme sa vrátili domov -    
živý si, ruky Ti ostaly, srdce i oči -  
zapáľ pec a nedaj vyhasnúť,    
keďuž v tých hroboch oči vyhasily.    

Baláže postavili s mojich tehál.    
Teplé domy majú Balážania.   
Kus srdca do ohňa som vložil,   
aby nám už nikdy zima nebola.  
V breznianskej mostárni IX. sjazdu   
sú moje tehly.         
Pri každom novom moste, ktorým prejdem, poviem;   
súdruhovia z mostárne, medzi nimi i Miško Lovič    
vyrobili mosty,    
ja som vypálil tehly na obrovské haly mostárne.  
Súdruhovia, to je už pýcha.

Tehelňa moja neprestane svietiť.   
Potom, keď strana povie - slabší plameň   
v hlavnej peci udržuj      
súdruh Klesniak, potom to urobím.   
Nebude to zajtra, ani v päťdesiatomtreťom.   
Chýba nám veľa mostov, fabrík a detských jasieľ.   
Pre tie treba tehál.

Tehelňa moja neprestane žiariť    
horúcim ohňom ako naša Strana.   
Som jej srdce, oči, plameň živý.   
Ja, Klesniak Ján, kurič v tehelni na Klaníku.