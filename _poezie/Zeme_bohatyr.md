---
title: Země- bohatýr
autor:  Ivan Skála
vydal: Fronta je všude. Praha 1951
---


Zachvívá se až po kořínky trav,  
   povstává z hloubi zákopů a stojí  
   zem, které celé lidstvo na pozdrav  
   nese svou věrnost, věrnost v boji.
 
Dnes celé lidstvo vkládá do pušek  
   korejským mužům hněv svůj svatý  
   a pije s nimi hořkost z jejich řek,  
   proklíná s nimi americké katy.
 
Zem jitřní svěžesti se v krvi zachvívá  
   ze spálenisek a z tanky zrytých polí  
   a mrtvých dětí líčka tesklivá  
   na světě každou lidskou matku bolí.
 
A věru musila by snad i vlčice  
   pro kterou lidský cit je cizí  
   nad těmi dětmi hrůzou zachvít se  
   a ukázat své srdce ryzí,
 
proti těm ryzí, jejichž pud  
   už o svých dividendách ví jen.  
   Proti těm, v kterých lidský stud  
   má místa míň než v mozku hyen.
 
Což jinak mohl by Acheson  
   a což by mohli Trumanové  
   rozhoupat strašný nelidskosti zvon  
   a nezalknout se jeho kovem.

A jak by mohli žoldnéři země,  
jež svobodou se pyšní,  
okutou botou kopat do dveří  
v korejském domku prostřed višní.
 
Jak by se mohli podívat,  
jak jen by mohli podívat se  
nad tělem chlapce, jenž byl sťat,  
do očí jeho vlastní matce.
 
Vrah, který vstává, aby ji  
dovedl za ním pod sekyru  
ten, jenž ji míří na šíji,  
spálí si pěst o její víru.
 
Šedesát rodin pouta světu tká  
ve Fort Knox, ve své zlaté sluji.  
Snižují mzdy, život i člověka –  
jen bídu nesnižují.
 
Šedesát rodin, které pod zemí  
svůj poklad střeží krvavý a těžký,  
lupičským dělům dalo hřmít  
u třicáté a osmé rovnoběžky.

V hodině této, v zemi té   
štětec by upustil sám Goya,  
rolníky vida k zemi přibité   
kulometem, jímž míří vrah, ne voják.
 
Hřmí zemí touto svatý hněv.  
Jak skály, jako horské duby    
jdou její synové a zpěv tryská jim   
přes zaťaté zuby.

Těžké je břímě pokosených hlav,  
těžší je živých utrpení.    
Ale těm, kterým zpívám na pozdrav,   
za tu vlast ani padnout těžké není. 