---
title: Zpěv míru
autor: Vítěslav Nezval
---

Aby si přes panický strach,  
až budou muset žíti skromně,  
uvědomili v bílém domě,  
proč lidstvo nedopustí krach,  
zpívám zpěv míru.
   

Aby si špatní počtáři  
spočetli milióny hlasů  
tvořící nespočetnou masu,  
které se všechno podaří,  
zpívám zpěv míru.
   

Zpívám zpěv míru! Volám vás,  
volám vás, lidé, k boji za mír,  
v němž ční jak nebetyčný Pamir  
Sovětský svaz, Sovětský svaz,  
zpívám zpěv míru.
   

Pro člověka, jenž viděl dál  
než věštci přes rozhledny věků,  
že mír se vrací k člověku,  
a jemuž bych rád poctu vzdal,  
zpívám zpěv míru.
   

A pro jiného člověka,  
jenž, vítěz, obrátil tok řeky  
a přiměl loudající věky  
k rychlejší pouti z daleka,  
zpívám zpěv míru.
   

Pro zemi, v které ztělesnil  
pradávné sny a utopie,  
pro zemi, v níž se lidsky žije,  
pro zemi, již zoral, zalesnil,  
zpívám zpěv míru.
   

(1950)
