---
title: Aurora
autor: Oldřich Adamec
vydal: Kytice, měsíčník pro literaturu a umění, 1948
---
Tam v té černé tmě  \
ukázal Lenin prstem  \
je shnilý svět  \
tam v té černé tmě  \
je Zimní palác  \
tam je smrt\
\
Soudruzi matrozi  \
nad Aurorou duha se rozklenula  \
sluneční paprsky hřejí nás v tvář  \
a tam před námi ve tmě  \
ledová ruka svírá se v křeči  \
v bezmocném vzteku dnes naposled\
\
Pak všichni ztichli  \
Aurora lehce se zachvěla v ocelových bocích  \
v očích matrozů zahořelo  \
Lafety děl a palte -  \
klidně již někdo zavelel\
\
Dnes naposled  \
soudruzi matrozi Aurora vypálila  \
Mír s velkýma upřímnýma očima hledí  \
z tváří  \
Aurora chvěje se  \
a velkou láskou září