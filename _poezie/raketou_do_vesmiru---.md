---
title: Raketou do vesmíru...
autor: Josef  Husovský
vydal: Vesnické noviny Rozvoj Židlochovicka, 1959
---
Zvedněme všichni vína plné číše\
na zdraví stvořitelů rakety!\
Jak orel vzlétla do vesmírné výše,\
kde dosud létaly jen planety.\
\
Jak myšlenka, jež nezná hranic světa,\
vznesla se hrdě na cestu všech cest,\
až tam, kde Mars a Venuše jen létá\
uprostřed tichých démantových hvězd,\
\
až tam, kam lidstvo po tisíciletí\
v úžasu němém zvedalo svůj zrak.\
Až tam dnes jako nová hvězda letí\
a létat bude volná jako pták\
\
pro věčnou slávu vítězného díla,\
jež razí cestu dálných do světů,\
v nichž jako prvá ze všech zazářila\
hrdinná vlajka země Sovětů.\
\
Zvedněme ke rtům vína plné číše\
rakety tvůrcům všichni na počest!\
Nechť jejich "Sputnik" vzlétne ještě výše\
až do blízkosti démantových hvězd,\
\
aby všem lidem dával pevnou víru\
v nový a lepší budoucnosti svět,\
v němž národy žít mohou věčně v míru,\
v přátelství pravém a bez války, běd.