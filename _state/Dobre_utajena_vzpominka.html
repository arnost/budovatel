---
title: Dobře utajená vzpomínka
---


<em>
Z mých vzpomínek na prezidenta republiky s. K. Gottwalda.
--
napsáno na výzvu Kanceláře prezidenta republiky.</em>
<p>

Ve školním katalogu I.B. třídy národní školy ve Vyškově je pod číslem
tři pečlivým písmem vynikajícího učitele Bohumíra Vítka zaznamenán
velmi dobrý prospěch prvního občana českoslovesnké republiky,
prezidenta Klementa Gottwalda. Patřil k nejlepším žákům naší třídy,
mezi nimiž vynikal bystrými postřehy a pohotovou duševní chápavostí. K
duševní čilosti družila se i tělesná hbitost s iniciativními
žákovskými nápady, které mu zjednávaly mezi malými spolužáky nadšené
obdivovatele a ctitele. Velkou pozornost u mladého třídního učitele v
prvních dnech školního roku vyvolal tím, že jediný vztupoval do první
třídy s úplnou znalostí čtení. Plynně číst uměl hned ve čtvrtém roce,
kdy čítaval nahlas z Cyrilometodějského kalendáře svému opatrovníku,
strýci Josefu Beslezinovi, obuvníkovi, u něhož byl od nejútlejších let
na vychování. Jemu pomáhal v živnosti hlavně tím, že roznášel
zákazníkům opravenou obuv. Neopatrné odměny, které od zákazníků za
donešené boty dostával, zvětšoval oblíbeným stavěním kužilek hostům
blízkého hostince "U Zubalů".

<p>

Jako vynikající žák ochotně pomáhal slabším spolužákům při domácích
úlohách, kteří se naň často s důvěrou obraceli. Měl tudíž v plné míře
vlastnosti dnešního dobrého pionýra a kdyby byl dnes žákem našich
škol, byl by jistě hrdým nositelem rudého šátku.

<p>

Jeho školní prospěch a svědomitá docházka do školy se nezměnily ani
tehdy, když docházel jako žáček třetí třídy ze vzdálenější obce
Hoštic, kam se již dříve jeho matka odtěhovala. Svůj skromný oběd
nosíval si v malé konvičce s sebou a přes dvouhodinovou chůzi
neprojevoval ve třídě nikdy tělesnou neb duševní únavu. Tři školní
roky 1902--1905 byl žákem vyškovské národní školy, s níž se rozloučil
hned v září ve čtvrté třídě.

<p>

U strýce Besleziny konávaly se často rušné politické besedy. V čele
různých politických otázek byl starost českých vyškovských občanů, jak
vyrvati z německých rukou správu města. Malý Klement  těšíval se na
tyto živé debaty. Při nich pozorně poslouchal celý rozhovor a někdy do
nich svou stručnou, ale výstinou poznámkou zasáhl. když byl besedníky
upozorněn, že politice ještě nerozumí, že je malý, rozhodně prohlásil:
"Rozumím!" často zadívala se naň teta pozorněji, když srovnávala malou
postavičku hochovu s poměrně velkou světlovlasou hlavou. Při tom
několikráte pronesla přání, že by se chtěla dožíti toho, čím Klement
bude. A na její otázku o budoucím zaměstnání rezolutně odpovídal s
pevnou jistotou: "Vladařem".

<p>

Velmi živý temparament žáka Klementa upevňoval se nejen ve třídě, ale
hlavně ve volném čase při hrách v přírodě. Městská periferní čtrť "na
tihelni" byla velmi příznivým prostředím, kde se mohl s neobyčejným
zdarem uplatniti bohatý temperament Gottwaldův: trvale veselá mysl,
důvtip, odvaha, vynalézavost a statečnost. A poněvadž byl vžy velmi
iniciativní, podřizoval si hravě všechny spoluhráče, chlapce a
děvčata, kteří vytvořili ochotně posluchající jeho věrnou družinu. V
prvních jarních dnech pěstoval oblíbenou dětskou hru "v
kuličky". Poněvadž si při ní počínal vždy obratně, brzy nastřádal ve
svých kapsách mnoho cenného dětského "bohatství",  které opět s malým
ziskem postiženým rozprodával. Zakázaná "Pučalíkova dolina",
železniční násep s přilehlým pásem hustých vrbových keřů, střelnice a
rozsáhlý volný hliník byly vděčným prostředím pro rušnější, ba i
dramatické hry "na zbojníky". Při nich se znamenitě uplatnily všechny
jeho osobní vlastnosti, zvláště pak v častých bojích , nazvaných
"hurá", kdy jako neohrožený vůdce vedl své spolubojovníky proti
nepříteli k vítězství.

<p>

K Vaší výzvě uvedl jsem asi vše, co spadá do doby, kdy byl prezident
mým spolužákem. Velmi lituji, že jsem nesedával ve třídě v
bezprostřední jeho blízkosti. Snad by byla zpráva delší a obsahově
bohatší. Končím-li zprávu slovem vítězství, uvědomuji si, že jej osud
svázal s tímto překrásným lidským údělem po dlouhá léta. Věřím, že jeho
veškeré další pokyny v budoucnosti budou stejně vítězné, aby vedl
drahý český národ trvale k šťastnému cíli.

<p>
<i>Ze sborníku: Pod pokličkou, malá čítanka zajímavostí až kuriozit z
archívů ÚV KSČ a Kanceláře prezidenta republiky. Sestavil Ota Kodym.</i>
