---
title: Hra smrti
autor: Albert E. Kahn
vydal: MF 1956
---

<p>

<i>vybral a okomentoval crook</i>

<p>

  Tak jsem oscanoval a oocroval kapitolu o comics z knihy Alberta
  E. Kahn-a <i>Hra smrti</i>, MF 1956. <i>Tato kniha je snad to
  nejotřesnější, co Kahn kdy napsal. Autor v ní řeší otázku: Jaké
  důsledky má "studená válka" pro americké děti. ... Ukazuje nám děti,
  tísnící se v polorozpadlých školních budovách, protože peníze na
  stavbu škol pohltilo zbrojení. Předvádí nám, jak se děti v těchto
  školních barabiznách krčí v prachu na zemi, chvějící se strachy před
  hrůzami atomové války. Uvádí nás do ústavů, kde mladí poživatelé
  omamných jedů prožívají strašná muka ...</i> atd.  Původně jsem to
  sem chtěl dát celý, ale vono je to jednak "elendlang", jednak zas
  tak veselý to taky nejni. Kdo by si to chtěl přečíst celý, nechať se
  mi ozve, pošlu mailem. Leč dejme slovo autorovi:<br>------<br>

Comics jsou zvláštním úkazem americké "kultury". Skládají se z
jednotlivých, primitivně kreslených obrazů, na nichž je řeč osob
naznačena nápisy na baloncích, vycházejících z úst. Tyto obrázky tvoří
seriály, jejichž hrdinové prožívají nejrůznější dobrodružství. Kromě
sešitových vydání, o nichž autor píše, vycházejí comics téměř ve všech
amerických denních listech, v nichž naplňují denně jednu až čtyři
stránky velikého formátu a v neděli mnohastránkovou barevnou
přílohu.<p>

Název "comics" vzbuzuje mylnou představu. Převážná většina comics nemá
s humorem nic společného; je to ponurá směs násilností a vražd,
zvrácené pohlavnosti a sadismu, příšerných a strašidelných
dobrodružství, zločinu, surovosti a hrůzy, z níž stydne krev. Tyto
sešity s primitivně kreslenými obrázky v křiklavých barvách, tištěné
na nejhorším papíře, prodávané po deseti centech, vlévají nekonečný
proud špíny a bestiality do duší amerických dětí. Líčí lidi jako
ďábelské stvůry, vychvalují hrdinství lynčujících svalnatých
"supermanů", velebí násilí a proměňují smrtelné křeče ve všední běžnou
záležitost.<p>

Existují i některé sešity comics, které jsou pokrokové, zdůrazňují
význam boje proti rasové diskriminaci a podporují podobné demokratické
ideje. Jejich počet je však mizivý ve srovnání s množstvím
hrůzostrašných comics o zločinu a válce. Příkladem konstruktivního
výchovného použití sešitů comics je brožurka pro děti, kterou pod
názvem "Chug-Chug" vydala sjednocená odborová organisace
elektrotechnických, radiotechnických a strojních dělníků. Příběh
přibližoval dětské mysli výhody odborové organisovanosti pro
jednotlivé rodiny stejně jako pro celek. Je příznačné, že počátkem
roku 1953 člen sněmovny státu Massachusetts Edmond J. Donlan označil
brožuru Chug-Chug jako "prokomunistickou" a žádal, aby odborová
organisace, která ji vydala, byla vyšetřována pro šíření "propagandy
třídní nenávisti".<p>

Stále větší počet Američanů dává najevo své vážné obavy před zhoubným
vlivem sešitů comics na děti. V některých obcích zahájili občané
bojkot prodavačů novin, kteří prodávají comics, obsahující kriminální,
válečné nebo hrůzostrašné příběhy. V některých městech prodavači novin
zavedli dobrovolný zákaz "sešitů comics, které opěvají zločin". V
mnoha státních sněmovnách byly pod nátlakem veřejnosti podány návrhy
zákonů o censuře comics.<p>

V roce 1952 se konala ve Washingtonu veřejná slyšení před zvláštním
sněmovním výborem, kde duchovní, výchovní pracovníci, dětští lékaři a
veřejní funkcionáři energicky odsuzovali sešity comics, protože
"otravují dětskou duši", slouží jako "návod pro ty, kteří mohou
propadnout požívání omamných jedů" a "dávají mládeži přesné návody k
zločinné činnosti". Mezi svědky byla matka sedmnáctiletého hocha,
který byl právě tehdy souzen ve státu Michigan za to, že ubodal
zřízence benzinové stanice při loupežném přepadení. Matka žádala, aby
comics o zločinu byly postaveny mimo zákon a vypovídala:<br>

Byl to vždy hodný hoch... Nikdy neměl žádné nepříjemnosti... Ale pak
začal číst ty sešity... Kupoval všechny, které viděl... Jen ležel na
posteli a četl své comics, nebo prostě se díval na strop. Působily na
něho tak, že měl strašné sny... Začal mluvit jako zločinci v těch
příbězích... Vedlo ho to k pití a k požívání omamných jedů... Byl to
skvělý hoch, dokud se nedostal k těm sešitům...<p>

Přestože pan Leverett Gleason nadšeně doporučuje zaplavit SSSR
americkými comics, není pravděpodobné, že by to sovětští rodiče nebo
jejich děti, přijali příliš nadšeně. V této souvislosti je zajímavé,
co řekl významný britský romanopisec James Aldridge po své nedávné
návštěvě Sovětského svazu o literatuře pro mládež v SSSR: "Dětské
knihy mne zvlášť zajímaly a prohlédl jsem jich stovky," prohlásil
Aldridge. "V žádné nebyl ani náznak násilností; v žádné nebylo
zdůrazněno nic jiného než lidská důstojnost, vlastenectví, vzdělání a
vlídnost k druhým."<p>

Bylo by samozřejmě přílišným zjednodušením, připisovat růst
zločinnosti mládeže výhradně vlivu comics. Jejich účinek na americkou
mládež je třeba hodnotit jako část celkové soustavy podobných vlivů
televise, rozhlasu a filmu a je třeba o něm uvažovat v souvislosti s
celkovým ovzduším studené války, nasyceným zločinem, korupcí,
cynismem, brutalitou a kultem násilí.<p>

Dr. Wertham dodává:<br>

Chcete-li generaci napůl esesáků, napůl potravy pro děla, s příměsí negramotnosti, pak comics jsou dobré, pak jsou vskutku dokonalé.


