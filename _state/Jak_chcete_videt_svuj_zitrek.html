---
title: Světlé zítřky
vydal: Junosť, 1962
---

<em>Zapsal: Taťouch</em>
<p>

<P><B>Lidija Eskova</B>, komsomolka, technoložka moskevského závodu "Rudý
proletář": "Mluvit o budoucnosti je velmi těžké. Ne proto, že bych nerada
snila. Člověk prostě vždycky sní o tom nejlepším, nejsvětlejším.  Ale
občas se některým z nás rýsuje budoucnost příliš hladce a bezstarostně.
Myslím, že tomu tak není. Vždyť lidé, zvláště mladí, vždy byli a budou
nepokojnými, budou mít stovky přání a neustálou touhu po náročné činnosti.
I proto chci, aby ve šťastné komunistické budoucnosti byla i její celina a
její veliké stavby se svými těžkostmi... Jaký chci aby byl zítřejší den?
Nyní po večerech chodím na přípravné kursy institutu obráběcích strojů
<I>(stankoinstrumentalnogo i.)</I>. Velmi si přeji stát se inženýrem... A
mám ještě jeden sen - bylo by dobré, kdybychom se s mým mužem po celý
život milovali tak, jako teď. Jsme zaujati svou prací, se zájmem
studujeme, sledujeme divadelní novinky, mnoho čteme. Chtěli bychom, aby
všem lidem bylo tak dobře, jako nám."

<P><B>Ward Jackson</B>, 24letý  newyorský beatnik: "Proč přemýšlet o
budoucnosti? Nejspíš bude jaderná válka a většina  lidí zahyne... Žiji
pouze dneškem. Před pěti lety jsem odešel z prvního semestru Newyorské
university. Nechtěl jsem už poslouchat profesory, kteří dokazovali,  že
všechny  problémy jsou vyřešeny. Bylo to nudné a lživé... Od těch dob, co
jsem praštil se  školou, jsem pracoval jako pomocník prodavače, model,
uklízeč. Z jedněch míst mě vyhodili, z jiných jsem odešel sám. Teď myju
nádobí v restauraci. Nyní jsem svobodným člověkem. Jen vydělávat na
živobytí není lehké, i když po materiální stránce od života moc nechci."

<P><B>Manuel Antonio Colina</B>, 23letý voják revoluční Kuby: "Mám-li
mluvit otevřeně, je těžké říci něco o mém osobním zítřku. Má budoucnost,
tak jako budoucnost mých soudruhů, je nerozborně spjata s budoucností naší
země. A tato budoucnost závisí především na našem úsilí. Američtí
imperialisté chtějí zadusit naši revoluci, chtějí opět vládnout na Kubě.
Ale nic se jim nepodaří, už nikdy  více nebudou panovat v naší zemi.
Všechen lid Kuby, zvláště mládež, je připraven dát k tomu všechny své
síly, přinést dnes libovolné oběti, aby náš  zítřek byl překrásným,
abychom vybudovali socialistickou  společnost, a potom se postavit k
budování komunismu... A v tom, že dnes se nám žije dobře, je nadějný
příslib toho, že náš zítřek bude  ještě lepší."

<P><B>Julij Kljačkin</B>, vedoucí odboru elektromechanických vyhledávacích
zařízení (<I>elmech. poiskovych ustrojstv</I> - že by nějaký relátkový
fulltext? - pozn. tatouch) Všesvazového institutu vědeckotechnických
informací: "Sním o tom, aby byla co možná nejrychleji podepsána smlouva o
všeobecném a plném odzbrojení. Potom budou všechny uvolněné prostředky a
síly využity pro další zlepšení lidského života".

<P>Zdroj: E. Vlasov, komentář k poemě V. Jerofejeva "Moskva - Petuški",
Vagrius, Moskva, 2000, jmenovitě ke kapitole "Nikolskoje - Saltykovskaja".
Velmi zdařilá kniha, ještě o ní poreferuju v klubu  Knihy, až ji dočtu.
