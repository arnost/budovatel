---
title: Jak mne osvobodila Rudá armáda
---

<b>Tak to začalo</b><p>

Ten den v redakci deníku Rovnost byl stejný jako dny
předcházející. Byl podzim roku 1945 a město se jen zvolna a těžce
probouzelo k pravidelnému životu. Ještě pociťovalo rány, které mu
způsobila válka, ještě bylo na mnoha místech ochrnuto. A přece už
rozbité továrny se plnily dělníky, kteří milovali svoji práci a pro ni
si rychle stavěli a budovali nové dílny.<p>

,,Roztočíme kola továren," říkali dělnici a dávali rozbombardovanému
městu nový život.<p>

Ten den v redakci deníku Rovnost byl stejný jako dny
předcházející. Bylo k desáté hodině dopoledne, když z místnosti
sousedící s kanceláří šéfredaktora vyšla na dlouhou, úzkou chodbu
soudružka sekretářka. Rychlým krokem kráčela z jedné redakční
místnosti do druhé a v každé přítomnému soudruhu redaktorovi řekla
stejná slova:<p>

,,Redakční schůzka."<p>

V několika minutách oběhla všechna oddělení redakce, v několika málo
minutách první zasedla na židličku v místnosti šéfredaktora a položila
si na kolena blok na poznámky. Redaktoři se zvolna scházeli. Usedali
kolem malého čtverhranného stolu, zapalovali si cigarety a přitlumeně
mezi sebou hovořili. Soudruh šéfredaktor si prohlížel poslední vydání
novin a v okamžiku, kdy do místnosti vstoupil poslední soudruh
redaktor, pozvedl oči od novin a řekl:<p>

,,Soudruzi, vítám vás na dnešní redakční schůzce."<p>
Redaktoři ztichli a nad jejich hlavami se vznášely, zvolna ke stropu
stoupaly obláčky kouře.<p>

Soudruh šéfredaktor mluvil. Hovořil o posledním vydaní novin,
upozorňoval na chyby, které se v novinách objevily, tu pokáral, tam
zase pochválil a potom přešel k přípravě nového čísla
Rovnosti. Redaktoři oznamovali, co připravují do příštího vydání
novin. Mluvil redaktor hlídky hospodářské, zemědělské, kulturní,
hovořili redaktoři, kteří měli na starosti zprávy domácí a zahraniční,
každý z přítomných přišel se svou troškou do mlýna. Noviny byly hotovy
v hlavách. Za chvíli se redaktoři rozejdou, aby svoje plány a
schválené návrhy uskutečnili, aby jim dali podobu novin. Napíší
články, zprávy, které přišli do redakce, upraví je, soudruzi v
sazárně je vysázejí, metéři je, jak se v novinách říká, zalomí do
stránek, korektoři je důkladně pročtou a opraví v obtazích, takto
opravené stránky se odlijí z olova ve strojovně a velký stroj, kterému
se říká rotačka, vytiskne desítky tisíců výtisků novin. V expedici je
označí adresami, svážou do balíčků, auto s novinami co nejrychleji
zajede na nádrží a vlaky rozvezou noviny do všech měst a
vesnic. Opravdu krásná, dobrodružná a zajímavá je práce při tvoření
novin.<p>

Redakční schůzka se pomalu končila. Všechno bylo probráno k přípravě
nového čísla a teď přišli soudruzi se svými návrhy.<p>

A teď se také přihlásil soudruh redaktor, který již po několik dnů
promýšlel svůj návrh a mohl jej teď říci. Zvedl ruku, a když soudruh
šéfredaktor pokynul hlavou, řekl:<p>

,,Přimlouvám se za to, abychom v naší Rovnosti věnovali část místa
dětem. Ještě v žádných novinách nemají rubriku pro děti. Ať jsme
první! Přitom se hlásím, že za tuto část našich novin budu odpovídat,
že se budu snažit, aby se dětem líbila, a navrhuji dále, abychom hned
hovořili o tom, co budeme dětem psát."<p>

Na malou chvíli zavládlo ticho. To všichni soudruzi redaktoři
přemýšleli a potom se ozval první:<p>

,,Myslím, že je to správný návrh. Buďme první, kteří věnují část novin
dětem." Všichni souhlasně pokyvovali hlavami.<p>

,,Správně," řekl soudruh šéfredaktor, ,,připravme si však hned plán
pro tuto dětskou rubriku!"<p>

,,Vím, o čem bychom mohli psát," řekl soudruh, který přišel s návrhem
rubriky pro děti. ,,Lépe řečeno, nechť nám děti samy
píší. Představoval bych si to tak, že bychom je vyzvali, aby nám
napsaly vzpomínky na dny, kdy je osvobodila Rudá armáda. Byla by to
anketa pro děti, nazvaná ,,Jak mě osvobodila Rudá armáda". Děti mají
jistě mnoho zážitků z těch slavných dnů, ať nám je napíší a
nakreslí. Dále navrhuji, aby náš redakční malíř namaloval hlavičku pro tuto
rubriku věnovanou dětem. Myslím, že by se mohla jmenovat ,,Rovnost
dětem". To je vše," končil redaktor.<p>

Všichni soudruzi přemýšlivě pokyvovali hlavou.<p>

,,To uděláme," ozvaly se hlasy, ,,to je dobrý nápad." -- ,,A hned
příští neděli," dodal další hlas. A to znamenalo, že se návrh líbil a
že jej všichni schválili.<p>

Redakční schůzka byla skončena a potom šlo všechno jako drátkách. A
již příští neděli se v Rovnosti objevilo toto oznámení:<p>

<em>
Děvčata a chlapci<p>

Konečně se dostalo také na vás. ,,Rovnost", noviny vašich rodičů, vám
ještě v tomto roce přinese milé překvapení. Co to bude, ptáte se?
Nebudeme napínat vaši zvědavost. ,,Rovnost" vám na svých stránkách
uvolní místo, které bude vaše. Zveme vás všechny ke spolupráci na oné
části našich novin, která se bude jmenovat ,,Rovnost dětem". A abyste
se mohly ihned pustiti do práce, vypisujeme pro všechny děti, malé i
velké, chlapce i děvčata, soutěž o nejlepší vyprávění na námět: ,,Jak
mě osvobodila Rudá armáda". Jistě si vzpomínáte na vzrušující a slavné
dny, kdy stateční a vítězní sovětští vojáci -- rudoarmějci -- hnali
před sebou poražené hitlerovské vojáky a osvobozovali naše kraje, naši
vlast. Táhli vítězně od města Stalingradu (podívejte se na mapu, kde
leží!) až do Berlína v Německu. Na svém hrdinném pochodu osvobodili i
vás, české děti. Nebýt rudoarmějců, bylo by bývalo s námi všemi velmi
zle.Vzpomeňte si na den, kdy jste po prvé spatřili vojáka Rudé
armády. První rudoarmějec ve vašem městě nebo vesnici znamenal vaši
svobodu a život, životy vašich rodičů a nás všech.<p>

Vzpomínáte si, kdy to bylo a jak jste u vás vítaly svoje zachránce?
Jistě mnozí z nich vás vzali do náruče, jenom na chvíli, na chviličku,
aby si tak připomněli svoje děti.<p>

Chcete nám o těchto slavných dnech něco napsat? A ovšem také
nakreslit? Jistě se vám líbili usměvaví rudoarmějci s pěticípou
hvězdou na čepicích. Dovedete nám je také namalovat? Víme, že ano a že
nám dovedete o nich napsat mnoho pěkného. Nuže, s chutí do práce.
</em>

<p>

A potom všichni soudruzi v redakci netrpělivě čekali. Napíší děti,
nenapíší? A jestliže napíší, bude to pěkné? Budou se moci tato
vyprávění otisknout? tak čekali první den a zvědavost v nich
vzrůstala. Čekali druhý den, čekali třetí den a stále nic. Až čtvrtého
dne se objevili první dopisy dětí a od toho dne jich listonoš denně
přinášel pěknou hromádku. Vyprávění i obrázky. Děti psaly o svých
zážitcích z posledních dnů války, o tom, jak se poprvé setkaly s
prvními rudoarmějci, kteří přinesli svobodu, bezpečí a mír. Už z
prvních vyprávění bylo možno poznat, že děti dovedou psát, že píší
rády o statečných sovětských vojácích, o své velké lásce k nim, k
jejich zemi, ke slavnému Sovětskému svazu.<p>

 Z dopisů bylo možno poznat, že děti milují soudruha Stalina,
 vojevůdce velké Vlastenecké války, v níž všichni občané Sovětského
 svazu ukázali celému světu, jak milují svoji zemi, kterou svými
 oběťmi a svým hrdinstvím uhájili před nepřítelem, před nacisty, které
 zahnali až do Berlína a tam porazili.<p>

A tak Rovnost začala otiskovat vyprávění dětí, které krasopisně, někdy
 i méně krasopisně psaly o svých vzpomínkách na dny osvobození. Neděli
 co neděli se v Rovnosti objevila tato dětská vyprávění. O čem děti
 psaly? Přečtěme si jejich vzpomínky.<p>


<a href="/img/armada.jpg"><img
src="/img/armada_nahled.jpg"></a><p>

<p>
<hr>
<p>
Bylo to v pátek 27. dubna o půl třetí odpoledne, když první oddíly
Rudé armády vnikly do naší vesnice. Dnes se nám zdá, jako by to byl
všechno se. Na den, kdy vlály prapory Československa a na čestném
místě prapory rudé, nikdy nezapomenu. To první překvapení a radost se
nedají ani popsat. Dlouho jsme čekali na Rudou armádu, že přijde od
Letonic nebo od Rousínova, a zatím poslové svobody přiletěli od
Slavkova, přes kopec Urbánek a zahradami do našich stavení.<p>

Již ráno v ten velký den ostřelovalo ruské dělostřelectvo kraje našich
vesnic. Snažili se vypudit zbytky hitlerovské armády, která měla kolem
vsi rozestavěna děla a kulomety. Byla jsem s maminkou ve
sklepě. Tatínek za stodolou pozoroval postup rudoarmějců a maminka ve
sklepě došívala československý prapor. Otec přicházel chvílemi za
námi, aby nás potěšil. Když byla střelba nejprudší, byly jsme s
maminkou ve sklepě samy, otec se pro velkou střelbu nemohl za námi
dostat. Když střelba ustala, vrátil se za námi.<p>

Ve vratech našeho domu si postavili Němci kulomet, který nás velmi
strašil, ale za chvíli jsme slyšeli, jak někdo bouchá na dveře
stavení. Otec myslil, že jsou to Němci, ale mezi dveřmi stáli sovětští
vojáci s napřaženými bodly. Byli to chlapci mladí, pot se jim lil z
čela, země se pod nimi třásla. Občerstvení, které jsme jim podali,
přijali a běželi dál se slovy:<p>

,,Kde germán?" Ale Němci, ti utíkali, že je nebylo možno dohonit.<p>
Na noc se ubytoval u nás velitel prvních linií a v jedné světnici byla
zřízena telefonní stanice. V rotě byl třináctiletý vojáček, kterému
fašisté zabili rodiče. Večer ho kapitán přivedl ke nám a já jsem s ním
musela tancovat a dát mu hubičku. Ivan se styděl a já také, a proto
jsme to museli opakovat a kapitán měl z toho velkou radost. Na památku
jsme musela dát Ivanovi svoji fotografii. Tři dny jeli noví a noví
vojáci naší vesnicí a nám se zdálo, že jezdí pořád dokola, tolik jich
bylo a všichni nadšení a veselí, letěli jako sokolíci osvobodit další
města a vesnice naší domoviny. Budeme na ně vždy s díkem vzpomínat,
neboť oni nám přinesli svobodu. Ať žije Rudá armáda a její velitel
generalissimus Stalin! <p>
<i>Květa Kučerová, dvanáctiletá z Němčan</i>
