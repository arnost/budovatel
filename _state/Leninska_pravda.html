---
title: Leninská pravda
---

<em>
Sovětská pohádka z Bílé Rusi<br>

Přeložil František Holešovský
</em>


V jedné vesnici žili dva bratři. Orali pole, zem slzami kropili,
dřina je hrbila stále víc a více -- obilí a dobytek jim zabírali páni
a platili jim ranami.<p>

Tak se bratři dřeli ne rok, ale dlouhá léta. Ostatním sedlákům se
nežilo o nic lépe než oběma bratřím. Nakonec bratry omrzelo dřít dr na
druhé a vydali se do světa, že budou hledat po širé maťušce Rusi
pravdu. Šli. Chodili měsíc, chodili celý rok, až došli k veliké
vesnici; uprostřed stál panský dům a vedle kamenný kostel.<p>

"Zajdeme sem," povídali si bratři, "a zeptáme se, kde bychom našli
pravdu."<p>

Jdou návsí a proti nim jede v kočáře pán.<p>

"Čí jste, sedláčkové, odkud jdete a co hledáte?" zeptal se pán. Bratři
mu odpověděli:<p>

"Žili jsme v bídě, v soužení, neměli jsme už sil dále tak žít. Jdeme
hledat pravdu. Řekni nám, pane, kde bychom ji našli."<p>

"Dobře," řekl pán, "povím vám, kde je pravda, ale musíte mi napřed rok
zadarmo pracovat."<p>

Bratři souhlasili.<p>

Pracovali a pracovali: orali pole, zem slzami kropili. Uplynul
rok. Přišli k pánovi a povídají:<p>

"Řekni nám teď, pane, kde najdeme pravdu."<p>

"Celá vaše pravda je v tom, bando špinavá, nemytá," odpověděl pán, "že
budete vždycky na nás, na pány, dělat."<p>

Bratři si odplivli a šli dále.<p>

A zase chodili měsíc, chodili celý rok. Přišli do vesnice a potkali
popa. Povídají mu bratři:<p>

"Řekni nám, otče, kde je pravda."<p>

"Dobře," odpověděl pop, "vymodlím vám pravdu u krále nebeského a vy u
mne budete rok pracovat."<p>

Bratři zase pracovali, pole orali, zem slzami kropili. Když uplynul
rok, šli k popovi a ten jim povídá:<p>

"Pilně pracujte a nehněvejte Boha, to je vaše pravda."<p>

Bratři si odplivli a šli dále.<p>

Přišli k bohatému kupci; vyšel jim z domu vstříc, byl tlustý, tlustší
než pán, tlustší než pop.<p>

"Dobře," pravil kupec, "řeknu vám, kde najdete pravdu, budete-li u mne
pracovat."<p>

Bratři souhlasili, pracovali na kupce, dřeli. Kupec je učil, jak mají
podvádět lidi, šidit chudáky. Neuplynul ani rok a mladší bratr řekl:<p>

"Nebudu už hledat pravdu. Není na světě pravdy pro nás sedláky."<p>

A vrátil se zpět do rodné vsi. Starší bratr však byl vytrvalý, nechtěl
se vrátit domů bez pravdy. Šel sám k továrníkovi. Továrník je bohatší
než pán, bohatší než pop, je bohatší, než bohatý kupec. Začal u něho
starší bratr pracovat. V továrně s ním pracovalo mnoho lidí.<p>

Pracovali mnoho let, dřeli se, hrbili se, ale pravdu nepoznali. Jednou
uslyšel bratr tichý hovor:<p>

"Jenom jediný člověk zná pravdu. Jmenuje se Lenin a žije v Petrohradě."
(* Kdysi, když ještě vládl v Rusku car, jmenoval se tak dnešní
Leningrad.)<p>

Bratr si zapamatoval jméno a šel toho člověka hledat.<p>

Šel mnoho dní, možná že i šel mnoho měsíců. Přišel do Petrohradu a
potkal dělníka. Potichu se ho zeptal:<p>

"Kde najdu Lenina?"<p>

A dělník mu odpověděl ještě tišeji:<p>

"Pojď se mnou, dovedu tě k němu!"<p>

Přišli do obyčejného pokoje. V pokoji bylo všude plno knih. Přistoupil
k nim člověk, nebohatě, ale čistě oblečený. Přistoupil k nim a
přátelsky pravil:<p>

"Dobrý den, soudruzi, copak mi řeknete hezkého?"<p>

Vyprávěl mu bratr, jak hledal pravdu. Lenin s nimi dlouho rozprávěl o
poměrech v továrně, o vesnické chudině, vyptával se na různé věci a
potom řekl:<p>

"Udělal jsi dobře, žes přišel hledat pravdu do továrny, tam ji
nejdříve poznáš."<p>

A Lenin vysvětlil bratrovi, jak se musejí dělníci za dělnickou pravdu
bít, aby nemuseli sloužit ani pánům, ani továrníkům, a že je mají
vyhnat i s carem.<p>

Bratr se vrátil do továrny a začal mluvit soudruhům o leninské
pravdě. Mluví jeden deset jich poslouchá, mluví jich deset, poslouchá
jich celá stovka. A tak se rozšířila leninská pravda po celé zemi.<p>

Mnoho let chodila leninská pravda po továrnách a po
vesnicích. Burcovala dělníky a sedláky do boje. A v říjnu 1917 se tato
pravda ohlásila: promluvila silným hlasem, zahřměla do celého
světa. Dělníci a sedláci povstali do boje proti továrníkům a
statkářům. Vedl je sám Lenin se svým nejlepším pomocníkem Stalinem. A
leninská pravda zvítězila.<p>

Od té doby už nepracují dělníci a sedláci na pány, nehrbí se dřínou,
nekropí zem slzami; jsou sami pány v továrnách a na polích, jsou pány
vlastního života.<p>


<a href="/img/leninska_pravda.jpg"><img src="/img/leninska_pravda_nahled.jpg"></a>
<p>

Z knihy: Kamenný chlapec, Osm vyprávění ze sovětské země, SNDK 1952
