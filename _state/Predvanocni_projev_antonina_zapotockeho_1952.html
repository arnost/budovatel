---
title: Předvánoční projev Antonína Zápotockého 1952
---

Chtěl bych dnes ve svém předvánočním projevu promluvit k těm, kteří se
o Štědrém večeru nejvíce shromaždují kolem vánočních stromků: k našim
dětem a mládeži. Vy, kteří dorůstáte, nepozorujete ani, jak mnohé se u
nás v poslední době změnilo a mění. Ani legendární Vánoce nezůstávají
beze změny. Září sice dále vánoční stromky, čekají se dárky, ale mizí
už jesličky, které dříve bývaly nezbytným doprovodem vánočních svátků,
jesličky s malým Ježíškem musely být dříve o Vánocích v každé
domácnosti, i když jsme je museli vystříhané z papíru zapíchat jen do
mechu za okny. Malý Ježíšek, ležící ve chlévě na slámě vedle volka a
oslíka, to byl symbol starých Vánoc. Proč? Měl připomínat pracujícím a
bědným, že chudí patří do chléva. Když se mohl ve chlévě narodit a
bydlet Ježíšek, proč byste tam nemohli bydlet vy, proč by se tam
nemohly rodit vaše děti?<p>

Tak mluvili k chudým a pracujícím bohátí a mocní. Děti pracujících se
již nerodí ve chlévech Proto také v době kapitalistického panství, kdy
bohatí vládli a chudí se dřeli, pracující namnoze ve chlévech bydleli
a jejich děti se tam rodily. Doby se ale změnily. Nastaly mnohé
převraty. I Ježíšek vyrostl a zestaral, narostly mu vousy a stává se z
něho děda Mráz. Nechodí již nahý a otrhaný, je pěkně oblečený v
beranici a v kožichu. Nazí a otrhaní nechodí již dnes ani naši
pracující a jejich děti.<p>

Děda Mráz přijiždí k nám od východu a na cestu mu září také hvězdy
nejen jediná betlémská. Celá řada rudých hvězd na našich šachtách,
hutích, továrnách a stavbách. Tyto rudé hvězdy hlásají radostně, že
vaši tatínkové a maminky splnili na svých pracovištích úkoly čtvrtého
roku první Gottwaldovy pětiletky. Čím více je těchto zářivých
hvězdiček, tím radostnější budou naše svátky, které se stávají svátkem
radostné oslavy splnění úkolu celoroční naší práce.  Čím důsledněji je
tato prace vykonána a úkoly splněny, s tím větší nadílkou je příjezd
dědy Mráze provázen.<p>

Do Vánoc splníme závazky Stalinovi. Proto dnes k radostnému vánočnímu
svátku slibme našemu osvoboditeli, příteli a učiteli soudruhu
Stalinovi, slibme našemu prezidentu soudruhu Gottwaldovi všichni my,
velcí i malí, že se budeme starat každý ze všech svých sil, abychom
své pracovní schopnosti ve školách, závodech i kancelářích a na každém
pracovním místě rozvíjeli tak, aby úkoly vytyčené pro poslední rok
Gottwaldovy pětiletky byly do příštích Vánoc na všech pracovištích
splněny. Aby nad všemi závody, šachtami, státními statky, JZD, ve
městech i na vesnicích se rozzářily jasné rudé hvězdy splněných
závazků, aby naše krásna vlast rozkvetla novými květy splněných úkolů
a plánu. Tím zkřížíme také zločinné plány a úmysly těch, kteří místo
tvůrčí práce chtějí připravovat novou světovou válku, aby mohli znovu
zotročit naše národy a vykořisťovat lidskou práci. Slibme si, že
ubráníme mír a zachováme tak na celé zemi pokoj a klid všem lidem
dobré vůle!<p>

K dispozici i v <a href="/noty/mp3/detem.mp3">[mp3]</a>
