---
title: Vánoce v zemi bídy
---

<i>Ještě neslaví vánoce a Nový rok všechny děti tak, jak je slavíme
    my nebo děti sovětské nebo děti v zemích lidové demokracie. Ještě jsou
    na světě země, kde si nevládnou dělníci a rolníci, kde vládnou páni. V
    Itálii vládnou američtí páni. Ti vydělávají mnoho peněz -- a italští
    dělníci a jejich děti žijí v bídě a hladu. Jaképak asi bude mít vánoce
    čtrnáctiletý chlapec Diminico Masari, který nám o sobě napsal:</i>

<p>

    "Narodil jsem se ve Valmontone ve střední Itálii 7. února 1936. Minulý
    rok jsem skončil pátou třídu. Otec je chudý dělník, nezaměstnaný už
    dva roky. Šel jsem proto pracovat já, abych pomohl rodině. U nás
    zaměstnají páni spíš malé děti než dospělé dělníky, protože dětem
    platí méně. Pracuji v truhlářské dílně, kde dostávám 1000 lir týdně
    (100 lir je 8 Kčs). Ale jeden den jsem upadl a zlomil si ruku. Nemohl
    jsem dělat celý měsíc. Pak mě zase porazilo auto, plné opilých
    amerických vojáků a zlomilo mi nohu. Měl jsem ji tři měsíce v sádře a
    nemohl jsem dělat. Léčení jsem si musel sám platit. Maminku už nemám,
    protože mi umřela, když mi byly čtyři roky. Měla tuberkulosu.

<p>

    U nás je strašný hlad, protože jsou u nás kapitalisti.
    Ti si myslí, že mohou jíst jen oni. Přál bych si, aby už přestali
    vykořisťovat dělníky. A až vyrostu, budu za to bojovat."

<p>

    <i>Víme, že byste si třeba každý z vás vzali takového italského nebo
        francouzského chlapce k sobě, aby mohl s vámi slavit radostné
        vánoce. Diminico Masari byl jedním z těch, které naše republika
        pozvala aspoň prázdninovému pobytu do Československa. Přijel chudičce
        oblečený jako ostatní děti s ním -- a odjížděl v krásných šatech a
        botkách a s plným kufříkem dobrot a potřebných věcí. S desítkami
        italských a francouzských dělnických dětí byl u nás na prázdninách
        také Cella Dario, kterému je třináct let, a ten nám napsal krásný
        dopis, který psal vlastně pro všechny československé děti. Píše:</i>

<p>

    "V Itálii nám říkají, ž v Československu to nejsou naši bratři, ale já
    vím, že to není pravda. Viděl jsem to na vlastní oči. Byl jsem vybrán,
    abych zastupoval nás, italské děti, na mírové manifestaci odborářů z
    celého světa v létě ve Špindlerově Mlýně... Viděl jsem tam Poláky i
    Francouze i Lucemburčany. Nejdříve mluvili francouzští horníci, pak
    ostatní delegáti a pak já. Vůbec jsem neměl strach a měl jsem radost ,
    že je nás moc, kteří chceme mír. Bylo mi do pláče. Moje oči viděly,
    že všichni chtějí to co já. Všichni mě líbali a já byl rád. Tady v
    Itálii se mě ptaly děti, kdo bydlí v tom Špindlerově Mlýně, když tam
    není manifestace. A moc se divily, když jsme jim řekl, že tam jsou
    zadarmo na rekreaci nejlepší dělníci z celého Československa. U nás
    totiž nic takového není."

<p>

    <i>Oba chlapci jsou bojovníky za mír, za svobodu svého lidu, na oba
        budeme i my, malí, o vánocích vzpomínat. A věříme, že brzy budou
        Diminico i Cella slavit stejně krásné vánoce, jako letos oslavíme my
        všichni. Vánoce pracujících, kteří jsou pány ve své zemi.</i>
